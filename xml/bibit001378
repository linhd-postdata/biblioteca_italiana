<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>

<teiHeader>
  <fileDesc>
    <titleStmt>
      <title>Psalmi penitentiales</title>
      <author>Francesco Petrarca</author>
    </titleStmt>
    <extent>14 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001378</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opera omnia</title>
        <author>Petrarca, Francesco</author>
        <editor id="ed">Stoppelli, Pasquale</editor>
        <publisher>Lexis Progetti Editoriali</publisher>
        <pubPlace>Roma</pubPlace>
        <date>1997</date>
        <note>L'edizione elettronica fa riferimento al testo a cura di R. Gigliucci, Roma, Salerno Editrice 1997 (testo Cochin, con ritocchi).</note>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>851.1 - POESIA ITALIANA, PRIMO PERIODO FINO AL 1375</term>
      </keywords>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-07-22T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-07-22T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>I</head>

<p>Heu michi misero, quia iratum adversus me constitui redemptorem meum, et legem suam contumaciter neglexi.</p>
<p>Iter rectum sponte deserui; et per invia longe lateque circumactus sum.</p>
<p>Aspera quelibet et inaccessa penetravi; et ubique labor et angustie.</p>
<p>Unus aut alter ex gregibus brutorum; et inter lustra ferarum habitatio mea.</p>
<p>In anxietatibus cum voluptate versatus sum; et in sentibus cubile meum stravi.</p>
<p>Et obdormivi in interitum; et speravi requiem in tormentis.</p>
<p>Nunc igitur quid agam? Quo me in tantis periculis vertam? Spes adolescentie mee corruerunt omnes.</p>
<p>Et factus sum naufrago simillimus, qui, mercibus amissis, nudus enatat, iactatus ventis et pelago.</p>
<p>Elongatus ego sum a portu, et viam salutis non apprehendo, sed rapior sinistrorsum.</p>
<p>Video tenuiter quidem; sed hinc michi gravius duellum, quia irascor michimet, et anime mee sum infestus.</p>
<p>Irascor peccatis meis, sed ingenti miseriarum mole depressus sum; nec est respirandi locus.</p>
<p>Sepe fugam retentavi, et vetustum iugum excutere meditatus sum; sed inheret ossibus.</p>
<p>O si tandem excidat a collo meo! Excidet confestim, si tu iusseris, Altissime.</p>
<p>O si michi sic irascar ut te diligam, vel sero!</p>
<p>Sed multum timeo, quia libertas mea meis manibus labefacta est.</p>
<p>Iuste crucior: consensi. Labore torqueor dignissimo.</p>
<p>Quid michi procuravi demens? Cathenam meam ipse contexui, et incidi volens in insidias mortis.</p>
<p>Retia michi disposuit hostis, quacumque ibam; et pedibus meis laqueos tetendit.</p>
<p>Ego autem despexi, et incessi securus inter lubrica, et in peccatis michi blanditus sum.</p>
<p>Credidi iuventutis decus non aberrare, et secutus sum qua me tulit impetus.</p>
<p>Et dixi mecum: quid ante medium de extremis cogitas? Habet etas quelibet suos fines.</p>
<p>Videt iste Deus, sed irridet; facillimus erit ad veniam. Converti poteris cum voles.</p>
<p>Nunc consuetudo pessima suum vindicat mancipium, et vincit manus frustra reluctanti.</p>
<p>Quo fugiam non habeo, nam et ego vinctus sum, et refugium meum longe est.</p>
<p>Moriar in peccatis meis, nisi auxilium michi veniat ex alto.</p>
<p>Non merui, fateor; sed tu, Domine, miserere, et extende manum tuam pereunti.</p>
<p>Et, memor promissionum tuarum, eripe me de faucibus inferni!</p>
<p>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.</p></div1>

<div1><head>II</head>

<p>Invocabo quem offendi, nec timebo; revocabo quem abieci, nec erubescam.</p>
<p>Spem perditam restituam; audebo rursum ex his tenebris in celum oculos attollere.</p>
<p>Illic habitat redemptor meus, qui potens est ab infernis evellere,</p>
<p>Et gelidis artubus spiritum infundere, et extrahere iacentem de sepulcro.</p>
<p>Ego in me perii, sed in illo vita michi permanet, et salus in eternum.</p>
<p>Ille imperat morti; ille vitam prestat et restaurat. Quis prohibet sperare meliora?</p>
<p>Avolent qui me terrificant; peccatum meum grande nimis; sed miseratio Domini immensa est.</p>
<p>Peccavi infelix, mala peioribus accumulans, et michimet hostis acerrimus.</p>
<p>Verumenimvero omnes sordes meas una gutta vel tenuis sacri sanguinis absterget.</p>
<p>Attamen unde michi gemitus frange saxum hoc, Domine, et fontes proruant ex adamante durissimo!</p>
<p>Fontes limpidi scaturiant et descendant in volutabrum ubi assidue trux aper immergitur.</p>
<p>Et diluantur macule vetuste, ut placere tibi possit habitaculum in me, dum michi displicet.</p>
<p>Fiat michi pernox miseriarum mearum recordatio, et per diem spes salutis appareat.</p>
<p>Temperem leta cum tristibus, sed miserationum tuarum nunquam obliviscar.</p>
<p>Ex quantis me malis erueris, et ut animam meam non deserueris in periculis multis.</p>
<p>Lugeam penitens de commissis, ad feliciora suspirem, de me ipso metuam semper, de te nunquam desperem.</p>
<p>Fiat michi thalamus meus purgatorium meum, et lectulus meus lacrimarum conscius mearum.</p>
<p>Et in corpore meo doleam, priusquam corruam in tartara.</p>
<p>Miserere, Domine, miserere, et opus tuum ne destituas, liberator meus et spes ultima!</p>
<p>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.</p></div1>

<div1><head>III</head>

<p>Miserere dolorum meorum, Domine; satis superque volutatus sum, et in ceno peccatorum meorum marcui miser.</p>
<p>Et quid restat amplius afflicto? Tempus inutiliter abiit; vitam in consiliis expendi.</p>
<p>Mors ante oculos meos adest, et domus novissima sepulcrum, et stridor ac gemitus gehenne.</p>
<p>Quandiu me deludet hodiernus dies sub expectatione crastini? Quando incipiam ad te reverti?</p>
<p>Siste iam fluctus ac procellas animi; illumina consilium cordis mei, et metam laboribus impone.</p>
<p>Qui intellectum dederas, ut bene agerem, tribue voluntatem et in actum dirige, ne exprobratione tui muneris confundar.</p>
<p>Eripe me servitio hostis tui, et ne insultet in opus manuum tuarum prohibe, quoniam alter qui prohibeat non est.</p>
<p>Libera me de suppliciis eternis; sit michi pars purgationis labor meus, quo hic per singulos dies exerceor.</p>
<p>Reliquum in hac vita, et in his membris exige, priusquam veniat tempus egestatis.</p>
<p>Reduc me in vias tuas ante solis occasum; advesperascit enim, et nox est amica predonibus.</p>
<p>Coge me ad te, si vocare parum est; denique ut libet, modo ne peream.</p>
<p>Respice, Domine, vide, miserere, succurre; quoniam tu solus omnes miserias meas nosti.</p>
<p>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.</p></div1>

<div1><head>IV</head>

<p>Recordari libet munerum tuorum, Deus, ut sit michi confusio ante oculos, et rubor in genis meis.</p>
<p>Sic enim forte misereberis, ubi non prorsus oblitum videris omnium que michi tribuisti, largitor optime.</p>
<p>Tu michi celum et stellas, — quid enim horum indigebas? —, tu michi vicissitudines temporum creasti.</p>
<p>Tu solem et lunam, tu dies noctesque, tu lucem ac tenebras discrevisti.</p>
<p>Aer opus digitorum tuorum; serenitatem ac nubes tu fecisti, et ventos et pluvias.</p>
<p>Terram aquis involvisti, fecisti montes et maria, valles ac planitiem, fontes, lacus ac flumina.</p>
<p>Hec intus variis seminibus fecundasti, circum quoque multiplici specie decorasti.</p>
<p>Herbis virentibus vestisti campos; distinxisti colles floribus et silvas ramorum foliis.</p>
<p>Fatigato requiem preparasti, estuanti umbras arborum, et ad otium secessus amenissimos;</p>
<p>sitienti fontes lucidos, esurienti baccas omnis generis, et refectionis quam multiplicis alimenta.</p>
<p>Quam multiformibus animantibus terras et pelagus implesti, et circumfusos tractus aeris: quis cunta dinumeret?</p>
<p>Hec omnia pedibus hominum subiecisti. Usque ad oblectationes varias amasti hominem.</p>
<p>Nec me minus ideo quia cum multis; quin et singularia quedam prebuisti michi.</p>
<p>Tu corpus hominis pre cuntis creaturis tuis adornasti; tu membra miris ordinibus collocasti.</p>
<p>Os illi imperiosum ac serenum, spiritumque tui capacem et contemplatorem celestium statuisti.</p>
<p>Addidisti artes innumeras quibus vita hec foret ornatior: eterne quoque vite spem dedisti.</p>
<p>Ostendisti viam qua gradiendum foret; aperuisti aditum in tabernacula tua; monuisti quid cavendum atque unde declinandum sit.</p>
<p>Deputasti comitem perpetuum ac ducem; gressus omnes e specula contemplatus es, et errores meos observasti.</p>
<p>Cadentem sustentasti, labentem firmasti, errantem direxisti, prostratum sustulisti, suscitasti mortuum.</p>
<p>Miseratus es labores meos totiens ubi non misericordia sed odio dignus eram.</p>
<p>Et quibus meis meritis tam multa, tam digna, tam grandia, gratis et indignus hec accepi?</p>
<p>Pro his omnibus quid tibi retribuerim vides; verumtamen miserere iterum et succurre, quia sine te morior.</p>
<p>Ingratitudinum mearum ne reminiscaris amplius, sed salvam fac animam meam, nil iam de propriis viribus sperantem.</p>
<p>Gloria Patri et Filio et Spiritui Sancto. Sicut erat in principio, et nunc, et semper, et in secula seculorum. Amen.</p></div1>

<div1><head>V</head>

<p>Noctes mee in merore transeunt et terroribus agitant innumeris. Conscientia concutit insomnem et male michi est.</p>
<p>Somnus meus illusionibus variis turbatur, non michi quietem afferens, sed laborem.</p>
<p>Signum pestiferi eventus prohibe, Domine, et occurre, quoniam adventantis mortis est indicium.</p>
<p>Dies meos in amaritudinibus exegi; consumpserunt me cure immortales, et anime mee litigio exasperatus sum.</p>
<p>Corporis mei sarcina defessus ac curvatus ingredior, et terram invitus aspicio.</p>
<p>Intus et extra michi ipse sum molestus; utrobique hostes domesticos inveni, qui me pessundederunt.</p>
<p>Persecutoribus alienigenis patuit ingressus, et murorum custodia deiecta est.</p>
<p>Et ego somno gravis atque incautus, inter tenebras noctis oppressus sum.</p>
<p>Nulla michi spes salutis, nullum presidium aliunde; sed in misericordia tua, Domine, sperabo.</p>
<p>Succurre, accelera, fer opem et miserere mei.</p>
<p>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.</p></div1>

<div1><head>VI</head>

<p>Circumvallarunt me inimici mei, perurgentes me cuspide multiplici.</p>
<p>Obtorpui infelix et contremui vehementer: horror mortis superastitit michi.</p>
<p>Incubui in baculum meum et dixi: ecce perferam, nec succumbam.</p>
<p>Non respexi ad orientem, nec unde debueram auxilium expectavi; nec sicut dignum fuerat, speravi.</p>
<p>Propterea firmamentum cui innixus eram me destituit repente, et ego pronus in terram sum prostratus.</p>
<p>Agnovi cadens quam debiliter stetissem. Predones insultarunt corruenti.</p>
<p>Spoliarunt me divitiis multis, quesitis michi de longinquo. Tabe et cruore deformarunt me.</p>
<p>Vulneribus gravissimis confecerunt me. Semianimem ac nudum reliquerunt in deserto.</p>
<p>Caput et pectus meum transfixerunt, sed subter precordia mea debacchati sunt acerbius.</p>
<p>Illic vulnus situ putruit; illic vite mee metuo; illic, Domine, manus tuas adhibe velociter.</p>
<p>Vivis enim, salvator mi, et hec aspiciens ex alto, tacuisti; et passus es, quia ego promerui.</p>
<p>Misereberis fortasse, nec patieris in finem, quoniam tu solus potens es prescribere leges morti.</p>
<p>Ipse arcebis carnifices ab interitu meo, quoniam in te spes mea magna est. Ipse salvum me facies de manibus impiorum.</p>
<p>Gloria Patri et Filio et Spiritui Sancto. Sicut erat in principio, et nunc, et semper, et in secula seculorum. Amen.</p></div1>

<div1><head>VII</head>

<p>Cogitabam stare, dum corrui; ve michi, quia duriter nimis allisus sum.</p>
<p>Quo et unde redactus sum horresco dum memini, et contremisco graviter.</p>
<p>Sperabam de viribus meis, et michi quedam magna promiseram.</p>
<p>Somnia michi fingebam, et gaudebam; nunc delusus expergiscor cum lacrimis.</p>
<p>Securus in periculis, letus in erumnis; mediis portum in tempestatibus putavi.</p>
<p>Circumspexi per nebulas; secutus sum transversas et tortuosas vivendi vias, et infeliciter mulcentes.</p>
<p>Nosti, quoniam tu semper michi fueras finis; sed ad te per me ipsum venire credens, retrocessi per inextricabiles anfractus.</p>
<p>Sentio nunc insidias ubilibet. Piget erroris tam longevi; nec propterea subsisto ubi sit requies.</p>
<p>Odio michi sum, et ago cunta cum fastidio; vim patior, et aliud non licet.</p>
<p>Novum propositum mos vetustus opprimit; et cum recta placuerint, relabor ad solita.</p>
<p>Quotiens iam oscitans ad vomitum redii, et subinde stomacans dixi: quousque hoc, et quis erit finis?</p>
<p>Iustum supplicium animi insolentis; scio quid me perdidit nichil eram et supercilium erexi.</p>
<p>Agnosco nullam homini fiduciam nisi in Deo; et si parum video, illucescat clarius.</p>
<p>Aufer a me, Domine, presumptionis spiritum, et humilitatem tribue, placentem tibi.</p>
<p>Nequando extollar inconsulte, et michi de me mentiar, sed perseverem in tremore tuo.</p>
<p>Limus et umbra tenuis sum, et fumus ante impetum ventorum, ita michi videor videri.</p>
<p>Ita michi videar semper, et in hac opinione permaneam sobrie ac salubriter, sub umbra tua.</p>
<p>Quotiens hinc pedem movero, concidam, et ludibrium persecutoribus ero.</p>
<p>Scio et expertus metuo; operuit me iam similis ruina.</p>
<p>Et adhuc exsurgere non valui; sed inenarrabilibus urgeor miseriis.</p>
<p>Tamdiu fedus versor in sanguinibus, et in luto concupiscentiarum mearum iaceo.</p>
<p>Erige me, Christe Iesu, et misericorditer sustenta, ne corruam sub extremis.</p>
<p>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen. </p></div1></body></text></TEI.2>
