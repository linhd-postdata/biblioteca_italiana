<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Spectacula lucretiana</title>
      <author>Gianni Battista Cantalicio</author>
    </titleStmt>
    <extent>54 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001539</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Bucolica ; Spectacula Lucretiana</title>
        <author>Cantalicio, Giovanni Battista</author>
        <editor id="ed">Germano, Giuseppe</editor>
        <publisher>Sicania</publisher>
        <pubPlace>Messina</pubPlace>
        <date>1996</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>871.04 - POESIA LATINA, 1350-</term>
      </keywords>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Correzione linguistica</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>I OPERIS ARGUMENTUM</head>
<lg>
<l>Horrida Sequanicae gentis modo bella canebam </l>
<l>iamque mihi fuerat carcere missus equus,</l>
<l>scilicet ut Gallus rex maximus omnia regum </l>
<l>vicerit Italici regna decora soli</l>
<l>utque per attonitos populos gentesque paventes </l>
<l>asperso tantum nomine fecit iter,</l>
<l>cum mihi qui vatum pia pectora Delius implet:</l>
<l>“Ista quid hoc frustra tempore scribis? — ait –</l>
<l>Borgiacos tantum meditatur Roma triumphos </l>
<l>et tu Gallorum scribere bella paras?</l>
<l>Edita quod dextris Lucretia Borgia fatis </l>
<l>ad thalamos tandem coniugis ire parat,</l>
<l>tanta cave macules tristi nunc gaudia versu </l>
<l>et cave tam faustos commaculare dies</l>
<l>inque tuo numeris melioribus utere plectro: </l>
<l>nil nisi Borgiacum nunc tibi in ore sonet.</l>
<l>Laetitia exultant simul omnia culmina Romae </l>
<l>cunctaque ludorum munera circus agit</l>
<l>instruit et populus spectacula prisca Quiritum, </l>
<l>laetus et ut felix hic hymeneus eat.</l>
<l>Haec cane, si sapias: non est ad tristia tempus </l>
<l>et tua Borgiaca pendet ab arce salus!”</l>
<l>Ergo vale et veniam concedas, Gallia victrix: </l>
<l>ad tua cum tempus gesta revertar erit.</l>
</lg></div1>
<div1><head>II DIVAE LUCRETIAE BORGIAE</head>
<lg>
<l>Magna dedit Sextus tibi munera, Borgia Diva, </l>
<l>Curia magna dedit Romaque magna dedit. </l>
<l>At si non renuis munuscula parva clientum, </l>
<l>haec quoque sume pia, Borgia Diva, manu: </l>
<l>conterit annorum series quaecunque sub astris</l>
<l>cernimus, ingenii munera certa manent.</l>
</lg></div1>
<div1><head>III AD MUSAM</head>
<lg>
<l>Dic spectacula, dic, Thalia, ludos, </l>
<l>dic Lucretia Diva quos honores, </l>
<l>dic quos, dic varios vel illa plausus </l>
<l>desertura tulit suos Quirites </l>
<l>et caros modo Martios penates,</l>
<l>ad consortia coniugis vocata, </l>
<l>cui Ferraria delicata servit </l>
<l>et quem pronuba Iuno magna fovit, </l>
<l>tanta coniuge quae virum beavit. </l>
<l>Quae cum Romuleam reliquit urbem, </l>
<l>lux de Romulea recessit urbe, </l>
<l>lux omnis veluti recedit orbe, </l>
<l>cum sol Hesperias subivit undas.</l>
</lg></div1>
<div1><head>IV ROMANORUM AMOR IN DIVAM LUCRETIAM</head>
<lg>
<l>Quam dilecta fuit Lucretia Borgia Romae, </l>
<l>quanta fuit pietas et generosus amor, </l>
<l>sciret ut haec aderat tunc quae Ferraria praesens, </l>
<l>omnia monstrarunt templa, theatra, viae: </l>
<l>hinc sua patritii reserarunt pectora cives, </l>
<l>hinc eques, hinc plebes; hinc puer, inde senex, </l>
<l>quaelibet et totam matrona nurusque per urbem </l>
<l>affectus magni signa dedere sui. </l>
<l>Haec ut Alexandro propius spectare liceret, </l>
<l>claudere cui superos et reserare datur, </l>
<l>utque suae Caesar frueretur honore sororis, </l>
<l>Troianus maior quo neque Caesar erat,</l>
<l>ad Vaticani divina palatia montis </l>
<l>constituere suo digna theatra loco.</l>
<l>Hic veterum quicquid iam spectabatur harena </l>
<l>vidimus et quicquid tradere Roma potest;</l>
<l>sed tamen orchestram qualem nunc vidimus, unquam </l>
<l>tempore non habuit Roma vetusta suo:</l>
<l>nanque suis ludis quoties de more sederet, </l>
<l>illa senatores ceperat, ista deos.</l>
</lg></div1>
<div1><head>V DIVAE LUCRETIAE BORGIAE ET ALFONSI ESTENSIS DUCIS FERRARIAE CONIUGIUM</head>
<lg>
<l>Quam bene sortita est Lucretia Borgia tandem </l>
<l>coniugii tedas conditione pares!</l>
<l>Non bene simplicibus volucrum regina columbis </l>
<l>iungitur aut timidae torva leena ferae.</l>
<l>Quid nam nobilius produxit Iberia, quid nam </l>
<l>Borgiacis melius Bethyca terra tulit?</l>
<l>Clarius antiquis Estensibus Itala tellus </l>
<l>nil habet aut vera nobilitate prius.</l>
<l>Coniugio tali, generosa Valentia, gaude: </l>
<l>nam tuus Estensi sanguine crescet honos.</l>
<l>Tu quoque Borgiacis, Ferraria, gaude hymeneis: </l>
<l>nam magis hoc fies stenmate mixta potens.</l>
<l>Et iam, Sexte, tibi fas est requiescere, pastor: </l>
<l>cesserunt votis omnibus astra tuis.</l>
</lg></div1>
<div1><head>VI AD BORGIACOS NOBILITAS ET ORIGO DOMUS ESTENSIS</head>
<lg>
<l>Tu qui Borgiaco satu nitescis,</l>
<l>unde Estense genus fluat requiris, </l>
<l>iunxit copula quod tibi Thalassi: </l>
<l>hoc est Italiae genus vetustum, </l>
<l>gentis Dardaniae decora proles, </l>
<l>quondam Antenoreae comes cohortis, </l>
<l>quae sedem Patavi locavit urbis, </l>
<l>nomen contrahit oppido sed illo, </l>
<l>quod clari Veneti vocant Ateste </l>
<l>et nos nunc male nominamus Este, </l>
<l>Estensis decor altus unde fluxit. </l>
<l>Cuius moribus et nitore capta </l>
<l>et clara probitate sanctitatis, </l>
<l>hanc Ferraria delicata gentem </l>
<l>ad se pro meritis vocavit ultro </l>
<l>et tantae dominam vocavit urbis: </l>
<l>quae tot secula lapsa iam, tot annos </l>
<l>tam illic omnia lance rexit aequa, </l>
<l>ut Ferraria noscat atque dicat </l>
<l>Estensis sine principis corona </l>
<l>non se vivere posse vel per horam. </l>
<l>Maiores taceo, patres avosque </l>
<l>et claros atavos ducesque magnos, </l>
<l>quorum nomina, gesta, facta, laudes</l>
<l>magnum connumerare pondus esset. </l>
<l>Ad sponsi redeo patrem novelli, </l>
<l>quem natum domus Herculem vocavit,</l>
<l>tanti nominis incitata fama, </l>
<l>saevos Herculis ut ferox labores </l>
<l>omni tempore sustinere posset </l>
<l>et splendesceret arte militari. </l>
<l>Quod non augurium fuisse vanum, </l>
<l>gentes Italicae sciunt probantque </l>
<l>et testis Veneti furor senatus, </l>
<l>huius iam toties repressus arte, </l>
<l>nec non Parthenope sacrique manes </l>
<l>Alfonsi veteris piique regis; </l>
<l>sed Martis proprias tacebo laudes: </l>
<l>nil hoc sanctius esse veriusque, </l>
<l>nil hoc gratius esse fidiusque </l>
<l>nostro tempore vel potest videri. </l>
<l>Est quam maximus hic quoque architectus, </l>
<l>quod Ferraria tam novata monstrat </l>
<l>et tam conspicuis recincta muris; </l>
<l>huic par denique nemo comperitur, </l>
<l>quavis vel melius refertus arte. </l>
<l>Cui quondam Helionora regis illa </l>
<l>nupsit filia magna Ferdinandi, </l>
<l>qua non vel Sypelea mater olim,</l>
<l>non faecundior illa, quae maritum </l>
<l>Hercei Iovis ante luxit aras:</l>
<l>natorum grege quippe perbeata, </l>
<l>Alfonsum dedit atque Ferdinandum, </l>
<l>Sysmundum, Hippolytum atque Cardinalem, </l>
<l>inter qui rutilos micat galeros </l>
<l>quantum Lucifer inter astra fulget. </l>
<l>Quorum maximus et decore primus, </l>
<l>cui Lucretia Borgiana iuncta est, </l>
<l>tota quae veluti favente nupsit, </l>
<l>tota sic abiit dolente Roma. </l>
<l>Binas edidit illa sed puellas: </l>
<l>quarum iungitur una Mantuano </l>
<l>Gonsagae domino, nitore tanto </l>
<l>ut non inveniat parem, sed ipsa </l>
<l>ipsam se superat, gravis, modesta, </l>
<l>prudens et facilis, decens, venusta, </l>
<l>illustris, pia, iusta, cauta, solers </l>
<l>et cunctis Isabella liberalis; </l>
<l>magnis altera copulata regnis, </l>
<l>Insubris ducis et benigna coniux, </l>
<l>vero nomine dicta iam Beatrix, </l>
<l>uxor quae poterat virum beare, </l>
<l>ni Lucina manus favens negasset </l>
<l>et stamen nisi Clotho sustulisset. </l>
<l>Estensis brevibus genus vetustum </l>
<l>gentis diximus atque gesta verbis, </l>
<l>at si quid tamen absit ad decorem, </l>
<l>id Lucretia Borgiana portat.</l>
</lg></div1>
<div1><head>VII BORGIA NOBILITAS</head>
<lg>
<l>Non est Borgiacos necesse dicam: </l>
<l>hoc novit genus orbis universus, </l>
<l>norunt Occidui marisque Rubri, </l>
<l>norunt hoc Zephyri Notique gentes, </l>
<l>norunt hoc Boreae gelu nivesque, </l>
<l>norunt Niliaci sciuntque Persae, </l>
<l>norunt hoc Solimi sciuntque reges, </l>
<l>norunt Teutonici feroxque Rhenus, </l>
<l>norunt hoc Rhodani fluenta Galli, </l>
<l>qui, quo lucidior potentiorque </l>
<l>lapsu curreret et niteret amplo, </l>
<l>iunxit Borgiacos sibi liquores. </l>
<l>Hos nobis genuit decora sumens </l>
<l>urbs a magnifico valore nomen, </l>
<l>urbs Hispanica clara, grata nobis </l>
<l>urbs et Romuleis amata semper: </l>
<l>haec et magnanimos viros ducesque, </l>
<l>haec et pontifices tulit beatos, </l>
<l>haec et cardineos tulit galeros, </l>
<l>haec Papam tulit et benigna Sextum, </l>
<l>unus qui reserat seratque coelum, </l>
<l>quo nec Roma potens potentiorem </l>
<l>nec vidit, fateor, decentiorem </l>
<l>nec vidit, fateor, severiorem </l>
<l>nec vidit, fateorque, iustiorem, </l>
<l>summa qui sedet unus arce Petri</l>
<l>et nutu latus unus omne mundi </l>
<l>vertit, concutit, asserit, coercet, </l>
<l>punit, liberalt, allicit fovetque, </l>
<l>leges regibus omnibus retractans,</l>
<l>et iungit sibi pace principatus, </l>
<l>pellens omni pace bella parta, </l>
<l>et cum pacificis suisque Christis </l>
<l>in Turcas meditatur ire sevos. </l>
<l>Addas Romuleos lares viasque, </l>
<l>addas aedibus additum decorem, </l>
<l>addas et renovata Vaticani </l>
<l>et magno reparata tecta sumptu, </l>
<l>addas Hadrianae superba Molis, </l>
<l>Molis moenia quae manu Cyclopum </l>
<l>vel quae Palladis arte structa dicas. </l>
<l>Sunt haec send monumenta magna Sexti: </l>
<l>quid de Caesare Musa Borgiano </l>
<l>hic nunc quid poterit referre nostra? </l>
<l>In vasto tenuis carina ponto </l>
<l>longe fluctuat et periclitatur: </l>
<l>maior Caesare, maior ille, maior, </l>
<l>maior Scipiadis, Achille maior, </l>
<l>Torquatis quoque maior ac Metellis, </l>
<l>Marcellis quoque maior et Camillis, </l>
<l>Thebanis quoque maior et Pelasgis; </l>
<l>sed nos Caesaris acta Borgiani </l>
<l>iam cantavimus altiore plectro.</l>
<l>Nobis haec eadem tulit propago </l>
<l>praesentem dominum piumque nostrum, </l>
<l>quem nunc maxima Roma Cardinalem </l>
<l>Sexti pontificis colit nepotem, </l>
<l>lumen Borgiacae decusque gentis </l>
<l>et rubri iubar unicum Senatus: </l>
<l>qui cum me duce concupisset artes, </l>
<l>artes Pierias sophosque Phoebi, </l>
<l>id quod non alii decem per annos, </l>
<l>per lunas studio decem peregit, </l>
<l>et iam sedulus ille diligensque, </l>
<l>inter purpureas loquens tiaras, </l>
<l>Marci perspicuas sapit lucernas. </l>
<l>Iunctis gentibus his duabus, ergo, </l>
<l>quid nam nobilius decentiusque </l>
<l>et maius valet esse, quid per orbem? </l>
<l>Semper, Sexte pater, satis sapisti, </l>
<l>me sed iudice nunc magis sapisti!</l>
</lg></div1>
<div1><head>VIII ADVENTUS FERRARIENSIUM PRO DIVA LUCRETIA</head>
<lg>
<l>Viderat haud talem quondam Vetulonia pompam, </l>
<l>nil nisi cum plausus Tuscia tota fuit,</l>
<l>nupserat Iasio cum iam Berecyntia mater</l>
<l>Electrae et Coriti magna futura nurus,</l>
<l>qui tunc Italiae latissima regna tenebant, </l>
<l>nunc ubi Viterbi moenia clara sedent.</l>
<l>Iuppiter, ignoscas: tua nec tunc gloria talis, </l>
<l>et soror et coniux cum tibi nupsit, erat,</l>
<l>cum superum cunctae tibi convenere cohortes </l>
<l>et tua complerunt atria mille chori,</l>
<l>produxit Romam veniens Ferraria qualem, </l>
<l>venit ab Estensi quae duce missa suo,</l>
<l>iret ut ad thalamos iam Borgia Diva iugales </l>
<l>tectaque magnifici coniugis alta sui.</l>
<l>Prima fuit iuvenum veniens delecta caterva, </l>
<l>non ornata minus quam speciosa manus,</l>
<l>principis Estensis quales decet esse ministros, </l>
<l>nullius aut quales principis aula videt:</l>
<l>lucebant in equis cuncti, velut axe sereno </l>
<l>splendida sidereis ignibus astra micant.</l>
<l>Pone sequebatur paulo maturior aetas, </l>
<l>sed non inferior veste nec ore minor,</l>
<l>quos inter rerum norunt qui dicere causas </l>
<l>et qui Pieridum castra sequuntur erant,</l>
<l>nec non qui coeli motus et sidera tractant </l>
<l>et qui a secreti munere nomen habent,</l>
<l>maxima virtutum cuncti simulacra ferentes, </l>
<l>insita sed virtus pectore maior erat.</l>
<l>Inde senes ibant, grata gravitate modesti,</l>
<l>vultibus insignes et gravitate patres;</l>
<l>haec torquata manus lato fulgebat in auro</l>
<l>aureus et cultus omnibus unus erat:</l>
<l>quos ego miratus quum contemplarer euntes,</l>
<l>visus eram Curios, Roma, videre tuos.</l>
<l>Ultimus Hippolytus, sponsi radiantia gestans</l>
<l>tempora, in hoc felix ordine frater erat,</l>
<l>Estensisque domus alii duo lumina fratres,</l>
<l>filius et quem dat Felsina Bentivoli.</l>
<l>Hos circum harmonici mulcebant omnia cantus,</l>
<l>qualia Thraicii carmina vatis erant:</l>
<l>tympana praetereo, superum quatientia coelum;</l>
<l>innumeras taceo praetereoque tubas.</l>
<l>Post ubi Flaminiae ventum est ad limina portae,</l>
<l>Borgiaca his iunxit se veneranda manus:</l>
<l>obvius exierat Caesar nam Borgia, cuius</l>
<l>Curia claudebat Romaque tota latus;</l>
<l>ora Iovis qualis iunxit sibi thyrsifer Euan,</l>
<l>gentibus Eois agmina victor agens,</l>
<l>utraque congressus postquam simul agmina iunxit,</l>
<l>protinus ad summi pergitur ora Patris,</l>
<l>qui, quum tot plausus et gaudia tanta videret,</l>
<l>deposuit senii pectore quicquid erat;</l>
<l>inde sacri montis celsos subiere penates,</l>
<l>osculaque optato sacra dedere pedi</l>
<l>et tandem invitis noctis redeuntibus umbris,</l>
<l>dispositis iussa est turba manere locis.</l>
<l>Hos tibi vir primos tribuit, Lucretia, honores; </l>
<l>hinc tua iam dicam quos tibi Roma dedit.</l>
</lg></div1>
<div1><head>IX PEDESTRES CURSUS: CURSUS PUERORUM</head>
<lg>
<l>Urbe quod a tota Lucretia Borgia amari, </l>
<l>se quoque quod tota nosset ab Urbe coli,</l>
<l>affectus teneris etiam cognovit in annis, </l>
<l>cum pueri cursus exhibuere suos.</l>
<l>Hi quoque nanque tibi pedibus contendere iussi, </l>
<l>egerunt partes non male, Sexte, suas:</l>
<l>nanque ubi certa tubae senserunt signa sonantis</l>
<l>– oraque spectantum plena favoris erant –</l>
<l>ut Pandioniae coeli per aperta volucres, </l>
<l>sic stadii celeres corripuere vias,</l>
<l>quisque sibi appositae sperantes praemia palmae, </l>
<l>praemia qui obtinuit sed tamen unus erat.</l>
<l>Qui velut ante alios quantum prior ille Molossus </l>
<l>primus et obliquam corripit arte feram,</l>
<l>ante alios tantum dextra prior extitit omnes, </l>
<l>qua metam attingens munera victa tulit.</l>
<l>Non tamen iccirco socii rediere dolentes </l>
<l>ullaque moeroris signa dedere sui,</l>
<l>victorem sed enim socium comitantur ovantes, </l>
<l>“Vivat Alexander Borgia!” quisque sonans,</l>
<l>cognorant pueri quoniam quoque, Sexte, dolore </l>
<l>laedere tam faustos non decuisse dies.</l>
</lg></div1>
<div1><head>X CURSUS IUVENUM</head>
<lg>
<l>Nec non haec eadem validi spectacula cursus</l>
<l>praestitit his ludis laeta iuventa suis,</l>
<l>pro quibus exhibitis victori praemia danda</l>
<l>non olea aut quercus, non oleaster erant,</l>
<l>coccina sed data sunt pretiosaque vellera Serum,</l>
<l>qualia Borgiaci dona decoris erant.</l>
<l>Sexte Pater, multum Romanis, Borgia debes,</l>
<l>hos tibi tot sumptus qui voluere dare;</l>
<l>non tibi, Sexte, minus Romani, Borgia, debent,</l>
<l>te duce quod sumptus tot potuere dare.</l>
</lg></div1>
<div1><head>XI CURSUS SENUM</head>
<lg>
<l>Vos quoque Borgiacum replestis honore theatrum </l>
<l>pulchraque gessistis ludicra vestra, senes: </l>
<l>nam stata sunt vobis etiam certamina plantae </l>
<l>donaque qui vestrum vinceret ampla seni; </l>
<l>aequius at fuerat vos decertare sedendo,</l>
<l>quam sic decrepitas exagitare nates.</l>
<l>Ut stetit ad signum pariter cursura senectus, </l>
<l>cepit et, ut mos est, iam sibi quisque locum,</l>
<l>collegere suas pendentes undique brachas, </l>
<l>sordida quas poteras dicere vela magis;</l>
<l>cumque sonante tuba titubantia crura moverent, </l>
<l>ipsi etiam excusso ventre dedere sonos:</l>
<l>o quales risus, o qualia sibila, quum se </l>
<l>provolvunt pingui praecipitantque luto!</l>
<l>Unus erat, prima qui cum cecidisset harena </l>
<l>curvaque coenosa terga teneret humo,</l>
<l>ultimus ut vidit socios hinc inde iacere, </l>
<l>surgit et increpito calce resumit iter</l>
<l>evaditque omnes metaeque ad signa propinquae </l>
<l>pervenit et tremulus praemia victor adit.</l>
<l>Exoritur clamor spectantumque undique plausus </l>
<l>nec modicum risit Sextus ab arce Pater,</l>
<l>ultimus accepit cum praemia, cumque trementes </l>
<l>deformesque luto sic abiere senes;</l>
<l>se vicisse tamen meruisseque dona putarunt, </l>
<l>quod se, Sexte, sciunt sic placuisse tibi.</l>
</lg></div1>
<div1><head>XII CURSUS MERETRICUM</head>
<lg>
<l>Festa celebrabant veteres solennia Florae, </l>
<l>signa quibus casti nulla pudoris erant:</l>
<l>haec quoque, ludorum si permisisset honestas, </l>
<l>Borgiacis ludis Roma datura fuit,</l>
<l>pro quibus hic cursu certantia scorta pedestri </l>
<l>vidimus et risus non habitura parum.</l>
<l>Prima Labulla locum capit et Laufeia secundum, </l>
<l>hinc Calvina suum, post Catiena suum;</l>
<l>Naevia quinta suum cepit lupa, Lesbia sextum, </l>
<l>strenua de numero septima Maura fuit.</l>
<l>Inde omnes cum se sublata veste recingunt </l>
<l>et stetit ad signum nuda caterva genu,</l>
<l>saeva per effusa est circi latus omne mephitis </l>
<l>cossessumque omnem teter obivit odor,</l>
<l>tartarei qualis vel faucibus exit Averni, </l>
<l>exhalat qualem vel Vetulonus ager.</l>
<l>Post ubi prostratum corpus movere pedemque,</l>
<l>curriculi in media mox cecidere via;</l>
<l>Maura sed, ad metas directo tramite currens, </l>
<l>lenonis vicit laeta favore sui.</l>
<l>Scorta per haec nudae veteris spectacula Florae, </l>
<l>si nescis, voluit Roma referre tibi.</l>
</lg></div1>
<div1><head>XIII CURSUS IUDEORUM</head>
<lg>
<l>Ut monstrandus amor tibi parte pateret ab omni</l>
<l>et tibi, Sexte Pater, gaudia plena forent,</l>
<l>exhibuit Solimas etiam ad spectacula gentes </l>
<l>et tibi quae poterat nunc dare Roma dedit:</l>
<l>his igitur posuit rapidi quoque praelia cursus </l>
<l>dignaque victoris munera danda pedi.</l>
<l>Conveniunt alacres verpi, recutita iuventus, </l>
<l>improba Christiferae gens inimica Crucis:</l>
<l>Dactylus et Cainus primi, maioribus orti </l>
<l>qui quondam Christo composuere necem;</l>
<l>hos sequitur Galaphus Baruchusque ex gente creatus </l>
<l>dixerat in Christum quae mala verba prior;</l>
<l>inde Baruf faedusque Mirach, Senebica propago, </l>
<l>in cuius fuerat fel et harundo manu;</l>
<l>Belzefus et Balafus, nati de semine eorum </l>
<l>qui rapuere sacras sortibus exuvias;</l>
<l>inde Mylach, Barabas, Rypheal, Scariothia proles, </l>
<l>quae iam prodiderat vendideratque Deum;</l>
<l>compluresque alii, durum crepitantia quorum </l>
<l>effugiunt Musae nomina, plectra, chelis.</l>
<l>Post vero cepere locum signumque morantes </l>
<l>intenti expectant, diis odiosa cohors;</l>
<l>quo simul audito, calcem movet ecce profanum </l>
<l>vulgus et extremum signat ab ore locum,</l>
<l>hebraica inter se iudeaque verba sonantes, </l>
<l>inter spectantum sibila mixta iocis.</l>
<l>Magna sed humentis cecidit per lubrica circi </l>
<l>et iacuit medio pars revoluta luto;</l>
<l>altera prosequitur cursum, preit altera, quorum</l>
<l>primus erat, populi voce iuvante, Mylach,</l>
<l>quem pede cum quidam supplantavisset, ephaebus </l>
<l>evolat et metas attigit ante Baruf.</l>
<l>Ridet et ingenti quatitur clamore theatrum, </l>
<l>insidias flentis dum videt ora Mylach,</l>
<l>testantis Ionam, Balaam Ionatamque Natanque, </l>
<l>dum repetit pedibus praemia rapta suis:</l>
<l>quod fieri iussit sententia iudicis aequi </l>
<l>atque ablata Mylach praemia victor habet.</l>
<l>Mox facie coram Divae duxere choreas, </l>
<l>ducere quas Iudae gens recutita solet.</l>
<l>Nunc erat ad Christum, Lucretia, vertere tempus </l>
<l>gentis Iudaicae quicquid in Urbe fuit,</l>
<l>forma Meduseum tua cum miranda decorem </l>
<l>vincat et evadat iam tibi quisque lapis.</l>
</lg></div1>
<div1><head>XIV EQUIRIA</head>
<lg>
<l>Restituere etiam Megalesia prisca Quirites </l>
<l>circensesque suos et populare sacrum, </l>
<l>at non per septem spatia emisere quadrigas, </l>
<l>nec metas rapidis praeteriere rotis, </l>
<l>sed nunc, Sexte, tibi celebravit Equiria Roma, </l>
<l>qualia sub nostro tempore moris habet: </l>
<l>bubalus immo suum spatiumque cucurrit asellus, </l>
<l>causa voluptatis cursus uterque novae.</l>
<l>Quicquid enim poterat te delectare repertum est</l>
<l>et tamen ardet adhuc Roma placere tibi.</l>
</lg></div1>
<div1><head>XV CURSUS EQUORUM BARBARORUM</head>
<lg>
<l>Dic certamina, Musa, dic equorum, </l>
<l>quos nunc barbaricos vocant caballos: </l>
<l>hi, cum Borgiaci per ampla circi </l>
<l>missi carceribus fuere primi, </l>
<l>tam velociter appulere metis, </l>
<l>quam velociter appulisse dicas. </l>
<l>Non credo Aemonios fuisse tales </l>
<l>pernicem Balium levemque Zanthum, </l>
<l>nomen Thessalicae decusque dextrae; </l>
<l>nec tales etiam fuisse credo, </l>
<l>quos priscis celebrata dives annis </l>
<l>Aelis curriculo Iovis probavit. </l>
<l>Quos cum cederet ante Mantuanus, </l>
<l>excusso puero repente solus, </l>
<l>qui tot iam niveus bravia vicit, </l>
<l>currens proxima pone, Borgianus, </l>
<l>addens calcibus et citatus alas,</l>
<l>vinci nescius et peritus arte, </l>
<l>laetus praeteriit tulitque palmam. </l>
<l>Non quod vicerit ille nempe miror: </l>
<l>Caesar Borgia, erat tuus caballus!</l>
</lg></div1>
<div1><head>XVI CURSUS EQUARUM</head>
<lg>
<l>Meonidae qualis fuerat celebrata Podarge </l>
<l>aut, Epirotae, quas genuistis, equae,</l>
<l>aut quae conceptus ventorum flatibus implent, </l>
<l>Romulidae, tales exhibuistis equas.</l>
<l>Hae quoque Borgiacis ludis novere placere </l>
<l>atque ultra vires agglomerare pedes:</l>
<l>cuncta elementa tibi studeant cum, Sexte, placere, </l>
<l>id quoque non mirum est, si studet omne pecus.</l>
</lg></div1>
<div1><head>XVII CURSUS EQUORUM VEREDORUM</head>
<lg>
<l>Vidimus exhibuit simul et quos Roma veredos </l>
<l>hique voluptates contribuere suas:</l>
<l>nanque globum circum de se fecere per omnem, </l>
<l>quisque ubi currendo creditur esse prior.</l>
<l>De grege sed subito poterat qui vincere solus, </l>
<l>posse suum Dazus dissimulavit equus:</l>
<l>ultima qui cum iam spatii metamque tenerent, </l>
<l>emicat et primus protinus ante volat.</l>
<l>Errat Borgiacis ludis ratione carere </l>
<l>et mentis quisquam munere credit equos!</l>
</lg></div1>
<div1><head>XVIII CURSUS ASINORUM</head>
<lg>
<l>Quales Parrhasiis feruntur arvis </l>
<l>vel quales vetus educat Rheate, </l>
<l>tales Roma dedit benigna asellos </l>
<l>in spectacula tam probata circi </l>
<l>et certamina pulchra Borgiani. </l>
<l>Hos cum carceribus suis locarent, </l>
<l>partim foemineos maresque partim, </l>
<l>ruditus petulans repente montis </l>
<l>implevit pecus alta Vaticani; </l>
<l>mox e carceribus caterva laxis, </l>
<l>non desiderio coacta palmae, </l>
<l>sed desiderio coacta asellae, </l>
<l>hac illac ruit omne per theatrum, </l>
<l>rudens, immemor et proterva cursus, </l>
<l>iam sessoribus absque tota currens, </l>
<l>quos excusserat antequam subiret </l>
<l>in circi medias petulca partes: </l>
<l>horum pars rediere magna retro, </l>
<l>pars portas petiere consuetas. </l>
<l>Unus de numero magis peritus, </l>
<l>cui vates Asinariam studenti </l>
<l>Plautus legerat atque ruminarat,</l>
<l>iam cum saepius ad fores palati, </l>
<l>ad quas praemia meta sustinebat, </l>
<l>multum furfuris ante devorasset, </l>
<l>illuc cum modo sarcinas ferebat, </l>
<l>et ventris studiosus et recordans, </l>
<l>recto tramite mox viam resumens, </l>
<l>circi quod reliquum fuit peregit </l>
<l>et, dum se solitos referre credit </l>
<l>pastus furfureos, tulit bravium. </l>
<l>Hoc quid, dicite, quid putatis esse? </l>
<l>Succedunt bene cuncta Borgianis!</l>
</lg></div1>
<div1><head>XIX CURSUS BUBALORUM</head>
<lg>
<l>Ultima bubalici steterant spectacula cursus: </l>
<l>haec etiam genii non habuere parum.</l>
<l>Postquam informe pecus ferratis naribus amplis </l>
<l>adfuit et calces constituere pares,</l>
<l>terga, dato signo, stimulis agitator acutis </l>
<l>confodit et feriunt spicula longa cutem:</l>
<l>iuncta catervatim currunt informia bruta </l>
<l>nec circi rectas praeteriere vias.</l>
<l>Iamque propinquabant palmae totumque theatrum </l>
<l>insonat et circi plausibus omne latus;</l>
<l>terga ferit constans laxis agitator habenis </l>
<l>et pecus insana voce fatigat iners;</l>
<l>grex tamen ignavus vidit cum praemia palmae, </l>
<l>constitit atque pedem fixit inepta cohors: </l>
<l>non stimuli aut voces, non aspera verbera prosunt, </l>
<l>plurima nec forti quassa flagella manu,</l>
<l>torta sed obversis vertunt vestigia caudis. </l>
<l>Pars capiunt urbis moenia versus iter,</l>
<l>pars medii in partes sese effudere theatri, </l>
<l>pars, ubi constiterant, non abiere loco.</l>
<l>Carceris hinc igitur rursus statione locantur, </l>
<l>unde iterum cursus proripuere suos;</l>
<l>cum tamen amissae reditum est ad praemia palmae, </l>
<l>constitit ad solitum bubala inepta locum,</l>
<l>tanquam non liceat, tanquam sit turpe nefasque </l>
<l>vincere et ulterius inde movere pedem.</l>
<l>Fervidus exercet costas agitator et armos:</l>
<l>nil tamen irata proficit ille manu,</l>
<l>obvertunt quoniam segnes ad praemia rursus </l>
<l>retrogredas clunes retrogredosque gradus.</l>
<l>Cerneret ire suos cum per contraria cursus, </l>
<l>de numero secum sic Vetulinus ait:</l>
<l>“Non licet hanc hodie, nisi per contraria, palmam </l>
<l>vincere: curramus nosque per antiphrasim!”</l>
<l>Dixit et ad caudam sese convertit et instat </l>
<l>bubalicum stimulis exagitare latus:</l>
<l>atque ita victor erat bruto gradiente retrorsum </l>
<l>quodque caput vetuit vincere, cauda dedit.</l>
<l>Mystica Borgiacis fuit haec victoria ludis </l>
<l>et vis retrogredi sideris ista fuit:</l>
<l>quid pia Borgiacis dare gentibus astra putandum est, </l>
<l>has si retrogredi sideris aura fovet?</l>
</lg></div1>
<div1><head>XX PALESTRA</head>
<lg>
<l>Cursibus exactis, restabat nuda palestra: </l>
<l>hanc quoque vidisti, Caesar, in Urbe tua</l>
<l>dasque palestritam, qualem vel Spartha solebat </l>
<l>aut dare gymnasiis Attica terra suis,</l>
<l>aut qualem fingunt Tellure fuisse creatum, </l>
<l>cui matris vires non valuere suae,</l>
<l>aut qualis Samius fuerat iam mutus athleta, </l>
<l>cui merces vocem fraude negata dedit,</l>
<l>Entelli quondam fuerant vel qualia terga, </l>
<l>qualia vel fortis terga Daretis erant.</l>
<l>Intrepide stabat media taciturnus harena, </l>
<l>hunc veluti nullum vincere posse putes;</l>
<l>se tamen audebat pugnae committere nemo, </l>
<l>talia dum cernunt pectora, colla, manus.</l>
<l>Iamque erat expectans sibi poscere dona paratus, </l>
<l>in medium cum bis prosiliere duo,</l>
<l>vixdum qui implicitis subito cecidere lacertis, </l>
<l>unde stetit pugilum caetera turba procul. </l>
<l>Ille sed immenso donatus munere plausu, </l>
<l>“Borgia!” clamando “Borgia!” victor abit.</l>
<l>Haec invicta tibi, Caesar, tua castra notavit </l>
<l>atque animosa tuae gesta palestra manus.</l>
</lg></div1>
<div1><head>XXI CASTELLI GLADIATURA</head>
<lg>
<l>Inde datura fuit veteris quoque Roma lanistae </l>
<l>munera et accinctus iam gladiator erat;</l>
<l>pugna sed ut multo Martis speciosior esset, </l>
<l>stringeret et gladios nobiliore manu,</l>
<l>Borgia constituit ferri certamina Caesar, </l>
<l>mulcerent animos quae novitate magis.</l>
<l>Non mirmillonis stupuit spectator in armis, </l>
<l>nulla fuit triplici fuscina dente minax,</l>
<l>arce sed extructa castelli in parte theatri, </l>
<l>vidimus hic Martis praelia magna novi</l>
<l>postaque victori sunt pro mercede ducenta, </l>
<l>munera victoris digna labore sui.</l>
<l>Lex fuit, ut positam pars altera sumeret arcem </l>
<l>et caperet clausi septa tuenda loci;</l>
<l>altera, si posset molem expugnare duello, </l>
<l>quae stabant palmae praemia ferret ovans.</l>
<l>Delecti iuvenes ex Caesaris agmine, qui sic </l>
<l>conseruere manus, bis duo bisque decem:</l>
<l>octo tuebantur, pugnans sed caetera contra </l>
<l>ter fuit indomito Marte repulsa manus;</l>
<l>et, ne forte putes pugnae simulacra fuisse, </l>
<l>saepius illata sub nece vita fuit.</l>
<l>Non haec, crede mihi, sunt aedita praelia frustra: </l>
<l>securas arces Caesaris ista notant.</l>
</lg></div1>
<div1><head>XXII VENATIO TAURORUM</head>
<lg>
<l>Iam licet ut sileat venatio prisca ferarum </l>
<l>fortis et antiqui dextera Carpofori,</l>
<l>Martia cum stratos spectavit harena leones </l>
<l>et petulans Tuscum Naevia fixit aprum,</l>
<l>cum pardi cecidere leves turpesque bisontes </l>
<l>praestitit atque ferox praelia rhinoceros:</l>
<l>nam tua, Sexte, tuas peragens Hispania partes </l>
<l>culta per attritas noluit ire vias,</l>
<l>sed, quod nulla unquam priscorum prodidit aetas, </l>
<l>inclyta de tauris munus equestre dedit,</l>
<l>quos excelsa suis ludis de more quotannis </l>
<l>exhibet et torvo de grege Roma legit.</l>
<l>Hi non consueta ceciderunt morte feroces, </l>
<l>sed periere necis nobiliore modo:</l>
<l>nam, postquam emissi fusique fuere vicissim </l>
<l>et concessa feris mors mala bobus erat,</l>
<l>prodiit in medium depugnatura theatrum </l>
<l>et telis et equis splendida Ibera cohors,</l>
<l>undique tota micans ardenti murice et auro, </l>
<l>gemmatis victis et redimita caput,</l>
<l>strenua gestantes patrio venabula ritu </l>
<l>cominus exhibitos apta ferire boves.</l>
<l>Sic igitur missos ineunt agitare iuvencos </l>
<l>bubulaque assidua terga cavare manu;</l>
<l>ardua qui primus ruit in certamina taurus </l>
<l>excussit circi cornibus omne latus:</l>
<l>quem dum nobilitas insectaretur Ibera </l>
<l>saeviretque ferox taurus in omne caput</l>
<l>spargeret et passim pedibus furibundus harenam </l>
<l>innueretque sua fronte minante necem,</l>
<l>talia non potuit spectando Borgia Caesar </l>
<l>virtutes animi dissimulare sui;</l>
<l>fervidus orchestra sed enim descendit ab alta, </l>
<l>spectabat ludos maximus unde chorus,</l>
<l>et celer ingressus, faciem velatus, harenam </l>
<l>traiecit tauri protinus omne latus</l>
<l>sternitur atque uno tantum porrectus ab ictu </l>
<l>qui timor ex omni parte iuvencus erat;</l>
<l>inde abit, id facinus toto plaudente theatro, </l>
<l>magnanimo insignis conspiciendus equo.</l>
<l>Prosequitur caedes taurorum Hispana caterva </l>
<l>et patria sternit cuspide forte pecus;</l>
<l>iamque boum ferro restabat portio parva, </l>
<l>destitit a pugna cum calefactus eques:</l>
<l>nam pedibus pariter subit altera turba theatrum, </l>
<l>in tauros laudis non habitura minus.</l>
<l>Haec quoque culta fuit praecinctaque vestibus iisdem, </l>
<l>idem animus cunctis et generosa manus:</l>
<l>expandit quales volucris Iunonia pennas, </l>
<l>talis erat iuvenum vestibus ille decor;</l>
<l>idem erat et gladius nec non venabula et artes </l>
<l>dexteraque Hispanis docta ferire modis.</l>
<l>Quos inter rursus prodivit Borgia Caesar,</l>
<l>velatus faciem, cognitus ille tamen:</l>
<l>nam male Thessaliae sicut se abscondit Olympus, </l>
<l>sic male Borgiaci Caesaris arma latent.</l>
<l>Nanque catervatim iunctis mucronibus hastae, </l>
<l>dum ruit in tauros sic animosa cohors,</l>
<l>dumque boves missi iuvenum per aperta theatri </l>
<l>non expectato terga dedere globo,</l>
<l>ingruit ex illis contra furibundior unus </l>
<l>aggrediturque omnes, dissipat, urget, adit,</l>
<l>gestit et obstantem iactare sub astra catervam; </l>
<l>sed tandem fallax impetus ille fuit:</l>
<l>nanque sua Caesar districta prosilit harpe </l>
<l>invaditque suo Marte iuvante ferum</l>
<l>succisaque trucem stravit cervice iuvencum; </l>
<l>inde pedestre ferox cum grege victor abit.</l>
<l>Caetera taurorum pars nobilitate perempta est, </l>
<l>nec male Borgiaci deperiere boves.</l>
<l>Quis non taurorum pugnas intelligat istas? </l>
<l>Hoc pro te factum, Borgia Caesar, erat:</l>
<l>quicquid Amyclei fuerant ad praelia fratres </l>
<l>iam duo, tu solus, Borgia Caesar, agis.</l>
</lg></div1>
<div1><head>XXIII POPULI ROMANI RECENSUS</head>
<lg>
<l>Ut quondam ultimus ille rex bonorum </l>
<l>regum, Servius ille liberalis, </l>
<l>censum constituens in Urbe primus,</l>
<l>Urbem constituit videre totam </l>
<l>et cognoscere providus Quirites, </l>
<l>tunc cum classibus alma Roma quinque est </l>
<l>et tot centuriis resecta felix, </l>
<l>totam tu quoque, Sexte, sic recenses, </l>
<l>quo posses populum videre, Romam, </l>
<l>ut Ferraria sciret ac referret, </l>
<l>quam te Troiugenae colant Quirites. </l>
<l>Ergo Borgiacis novisque ludis </l>
<l>laetae conveniunt tibi cohortes, </l>
<l>classes, centuriae, tribus, manipli </l>
<l>et coetus legionis atque turmae, </l>
<l>telorum genus omne congerentes </l>
<l>et corpus quibus arma contuentur: </l>
<l>thoracas, ocreas, spathas, cateias, </l>
<l>loricas, clypeos brevesque peltas, </l>
<l>rompheas, galeas levesque fundas, </l>
<l>arcus, fortia scuta, pila, sicas, </l>
<l>nec non spicula saeva scorpionis. </l>
<l>O qua laetitia tibi micantes </l>
<l>cordis tunc saliere, Sexte, fibrae, </l>
<l>cum per Borgiacum suis theatrum </l>
<l>spectas ordinibus tuos Quirites, </l>
<l>quales in duplices iere Poenos, </l>
<l>quales in Syrias iere gentes, </l>
<l>quales in Senonas trucesque Cymbros, </l>
<l>quales in Pharios iere reges, </l>
<l>quales in rigidos iere Vehios </l>
<l>et quotquot voluere iam subactos, </l>
<l>ut scires bene, Sexte, quot teneres </l>
<l>gentis milia Maximus togatae </l>
<l>et quam sint bene, Sexte, praeparata </l>
<l>te cum Cardineis tuis tueri!</l>
<l>Cum sic in faciem suosque vultus </l>
<l>per te iam fuerit reversa Roma, </l>
<l>ludos rettulit illa si priores, </l>
<l>si longe meliora multa fecit, </l>
<l>non mirum, tibi, Sexte, quod secunda est.</l>
</lg></div1>
<div1><head>XXIV PEGMATA SIVE CURRUS PRODUCTI AD MUSAM</head>
<lg>
<l>Dic iam pegmata, Musa, dic triumphos, </l>
<l>quos his rettulit alma Roma ludis, </l>
<l>ut se quae fuit esse nunc notaret </l>
<l>tanto sub duce perbeata tauro, </l>
<l>nec non egregios habere vates </l>
<l>nunc in gymnasiis suis doceret, </l>
<l>aetas iam coluit vetusta quales, </l>
<l>haec qui pegmata tanta cogitarunt,</l>
<l>maiorum quibus acta sub figura </l>
<l>virtutes docuere Borgianas.</l>
</lg></div1>
<div1><head>XXV LAUS POETAE PEGMATUM</head>
<lg>
<l>Quicunque ille fuit, struxit qui pegmata, vates, </l>
<l>vidimus in ludis quae modo Borgiacis, </l>
<l>numine Deliaco gestat praecordia plena </l>
<l>Delphiticoque lyram temperat in tripode; </l>
<l>non fuit hic Geticus, fuit hic nec pectore bardus, </l>
<l>divini sed habet pectoris ingenium: </l>
<l>seu sit Romanus, seu sit Romanus alumnus,</l>
<l>huic bene tam merito dii faciant superi,</l>
<l>qui voluit ficta veteri sub imagine laudes </l>
<l>temporis antiqui dicere Borgiacas.</l>
<l>Nescio qui fuerit: tot sunt tibi, Roma, poetae, </l>
<l>qui pelago velis lintea dant paribus.</l>
<l>Quisquis es, ipse tuis meritis pro talibus opto </l>
<l>fata tibi regis tempora dent Pylii!</l>
</lg></div1>
<div1><head>XXVI HERCULIS IMAGO CUM HYDRA</head>
<lg>
<l>Tot tibi, Borgiacum, produxit Roma, theatrum, </l>
<l>pegmata, quot partes computat illa sui.</l>
<l>Herculis invicti sub imagine vidimus acta, </l>
<l>nec secus ac si tunc res ageretur erat,</l>
<l>strenuus ut Lernae faecundam sustulit Hydram, </l>
<l>aut ut Aventinae vicerit arma ferae</l>
<l>purgaritque omnem regionem providus heros, </l>
<l>hic ubi tuta dehinc condita Roma fuit.</l>
<l>Verum aliud tali voluit sub imagine vates </l>
<l>veraque per fictas significare notas:</l>
<l>nanque per Alciden datus est tibi Borgia Caesar, </l>
<l>invictum cuius circuit Hydra caput,</l>
<l>qui, velut Alcides diram superaverat illam </l>
<l>monstraque, terribiles mutiplicesque feras,</l>
<l>expulit Italico saevos ex orbe tyrannos,</l>
<l>qui passim Hydraei verticis instar erant.</l>
<l>Adde quod ista tibi magnae simulacra figurae</l>
<l>Estensem possunt significare ducem,</l>
<l>Borgia cui fausta cessit Lucretia sorte, </l>
<l>quam mundus voluit totus habere suam,</l>
<l>sicut et Alcidae quondam pro coniuge cessit </l>
<l>devictisque aliis Deianira procis.</l>
<l>Multum Romani debent et Sextus et omnes </l>
<l>Borgiaci inventis, clare poeta, tuis!</l>
</lg></div1>
<div1><head>XXVII REX CUM DUOBUS ARATORIBUS ET VULTURIBUS</head>
<lg>
<l>Vertere mox regem pendenti vulture aratrum </l>
<l>vidimus et geminos sollicitare boves:</l>
<l>hunc per quem voluit tibi significare poeta? </l>
<l>Si nescis, Urbis conditor ille fuit</l>
<l>belliger, incurvo quam designavit aratro </l>
<l>addidit et nomen vulturis augurio.</l>
<l>Non temere hoc factum fuit, haec non actio vana;</l>
<l>maxima sunt quae te rustica signa docent:</l>
<l>Roma per hos veluti fuit edificata iuvencos, </l>
<l>sic per Borgiacos est renovata boves.</l>
</lg></div1>
<div1><head>XXVIII EFFIGIES DUORUM EQUORUM CUM TOTIDEM </head>
<lg>
<head>RECTORIBUS</head>
<l>Hic etiam geminos licuit spectare feroces, </l>
<l>docta quibus frenum leva tenebat equos. </l>
<l>Non minus haec vatis fuit ingeniosa figura,</l>
<l>altius haec animo si bene cuncta notes: </l>
<l>haec bellum pacemque docent, quae Borgia Caesar</l>
<l>et dare Romanis et prohibere potest.</l>
</lg></div1>
<div1><head>XXIX TRIUM ROMANORUM IMPERATORUM </head>
<lg>
<head>TRIUMPHALIUM INSIGNIA</head>
<l>Inde triumphalem quem spectavistis equestrem, </l>
<l>hic iam cui pugnax Aphrica cessit erat;</l>
<l>quaeque sequebatur currum Carthago notata est, </l>
<l>evertit cuius funditus ille solum.</l>
<l>Post Asiae domitor magna gravitate subibat: </l>
<l>si non sum falsus, ille Lucullus erat,</l>
<l>pone sequebatur spoliis quem currus opimis, </l>
<l>ex Asia ad patrios quae tulit ille deos.</l>
<l>Tertius insedit nivei qui terga caballi, </l>
<l>ille Tridentiferi quem prope currus erat,</l>
<l>Iulius hac fuerat monstratus imagine Caesar, </l>
<l>noscimus Europae quem posuisse iugum</l>
<l>Romuleumque ausum Martem committere Ponto </l>
<l>frenaque non notis gentibus ante dare.</l>
<l>Ista tribus Romam dominatam partibus orbis </l>
<l>armaque Romulidum quanta fuere notant;</l>
<l>verum aliud voluit docti sibi fictio vatis: </l>
<l>Borgiaci sunt haec nam nova gesta ducis,</l>
<l>subdidit Italiae sibi qui tria regna subactae </l>
<l>inque triumphali vertice signa tenet.</l>
<l>Nulla figura nitet magnae sub imagine formae</l>
<l>nullaque pictura facta novata vides </l>
<l>in quibus haud possis iam te cognoscere, Caesar, </l>
<l>atque aliis quanto, Borgia, maior eas.</l>
</lg></div1>
<div1><head>XXX SIMULACRUM IOVIS ET IUNONIS</head>
<lg>
<l>Insuper e curru spectavimus ora Tonantis, </l>
<l>cum quo vecta fuit pronuba magna soror:</l>
<l>quod notat exactis tandem quod Roma triumphis </l>
<l>hostibus et victis relligiosa fuit.</l>
<l>Ast ego, quod fas est, alia ratione putarim </l>
<l>altius has vatem composuisse rotas:</l>
<l>scilicet hoc celebri quae gesta fuere theatro </l>
<l>cum Iunone sua cuncta probasse Iovem</l>
<l>et quod concordi Lucretia Borgia coelo </l>
<l>nupsit et unanimi non sine voce deum.</l>
</lg></div1>
<div1><head>XXXI TRES DEAE NUDAE</head>
<lg>
<l>Tres quoque vidisti sine vestibus ire puellas: </l>
<l>dic, rogo, quid nudae tres voluere deae?</l>
<l>Nunquid ad arbitrium quae convenere fuerunt </l>
<l>pastoris quondam: Iuno, Minerva, Venus?</l>
<l>An quae Trinacrios mergebant carmine nautas? </l>
<l>An fuit hoc aliquod relligionis opus?</l>
<l>Crediderim tamen ipse magis, nisi fallit Apollo, </l>
<l>authorem Charites significasse deas,</l>
<l>Nympharum comites Venerisque decentis amicas, </l>
<l>perpetuo nexas quas pia zona tenet,</l>
<l>quam sibi non aliter iunxit Lucretia Romam, </l>
<l>donec Borgiaci nominis aura sonet: </l>
<l>nam te, Roma, dolens quanvis Lucretia linquat, </l>
<l>non sine te poterit vivere alumna tamen!</l>
</lg></div1>
<div1><head>XXXII EQUESTRE SIMULACRUM CUM PUERO ET PUELLA ANTE CURRUM CAPTIVIS</head>
<lg>
<l>Compositum mira spectavimus arte caballum, </l>
<l>magnanimus cuius terga premebat eques;</l>
<l>ante ferebatur currum captiva puella </l>
<l>et puer astrictus vincula sorte pari:</l>
<l>hanc certe effigiem nemo est qui nesciat altam,</l>
<l>Borgia Dux in qua significanter erat.</l>
<l>Sumite ab his cuncti populis documenta duobus: </l>
<l>non est Caesareis viribus esse parem.</l>
</lg></div1>
<div1><head>XXXIII PUELLA A TAURO VECTA</head>
<lg>
<l>Dicite, spectantes: quae nam fuit illa puella, </l>
<l>insedit tergo quae simulata Iovis?</l>
<l>Nempe nec Oceano fuerat nec Agenore nata, </l>
<l>Diva sed haud dubie Borgias illa fuit,</l>
<l>quae per Borgiacum meruit faustissima taurum </l>
<l>fortis ad imperii culmina celsa vehi:</l>
<l>hoc voluit rerum tibi demonstrare peritus </l>
<l>ingenii vates nobilitate sui.</l>
</lg></div1>
<div1><head>XXXIV DE TAURO FUGIENTE DRACONEM</head>
<lg>
<l>Ignivomi taurus quod fugerit ora draconis, </l>
<l>desine mirari: non pavor ille fuit.</l>
<l>Inter pascatur cum prata virentia flammas, </l>
<l>par fuit hunc flammis non nocuisse suis.</l>
</lg></div1>
<div1><head>XXXV NOVAE COMEDIAE POETARUM ROMANORUM</head>
<lg>
<l>Hunc celebrant etiam vates hymenea Latini </l>
<l>inventisque novis contribuere vices; </l>
<l>quorum ut tu melius spectare poemata posses, </l>
<l>ante tuos gesta est res bene, Sexte, pedes </l>
<l>et, quia contrita est ludis lux quaeque diurnis, </l>
<l>prodita nocturno lumine scaena fuit.</l>
</lg></div1>
<div1><head>XXXVI COMOEDIA BAPTISTAE CASALIS</head>
<lg>
<l>Lusit comica quae meus Casalis </l>
<l>haec sunt, nec veterum minora soccis: </l>
<l>induxit Venerem poeta divam</l>
<l>caeco de puero suo querentem, </l>
<l>quod Lucretia Diva Borgiana </l>
<l>celebs per virides sederet annos, </l>
<l>omnes cum superaret ore Nymphas </l>
<l>Graias, Italides, deas marinas: </l>
<l>curnam qui genus ales omne vincit, </l>
<l>invictam sinat hanc manere solam? </l>
<l>Respondebat item suae parenti </l>
<l>qui cunctos domat et Cupido vincit: </l>
<l>“Quid, mater Cytherea, me lacessis? </l>
<l>Dignum Borgiaca nec invenimus, </l>
<l>dignum quaerimus attamen maritum: </l>
<l>frustra non soleo meam pharetram </l>
<l>exercere meos leves nec arcus!”</l>
<l>Non contenta Venus vocabat illum </l>
<l>quocum tardipedis vices ministrat </l>
<l>et quondam iacuit revincta ferro: </l>
<l>qui cum cerneret utriusque causam, </l>
<l>votis prebuit utriusque pacem </l>
<l>et Ferraria cui decora paret </l>
<l>Divam sanxerat esse copulandam. </l>
<l>Lusit comica quae meus Casalis </l>
<l>haec sunt, nec veterum minora soccis.</l>
</lg></div1>
<div1><head>XXXVII COMEDIA CAMILLI PORTII</head>
<lg>
<l>Hinc et Portia quem domus creavit </l>
<l>maiores referens suos Camillus i</l>
<l>intactum iuvenis poema fecit,</l>
<l>cui Sextus tribuit libenter aures </l>
<l>reclusitque Pater benignus aulas: </l>
<l>nam comoedia grata continebat </l>
<l>et quae Borgiacis meis placebant. </l>
<l>Hinc Ferraria et hinc beata Roma </l>
<l>inter se varias simul movebant </l>
<l>lites, sed placidis tamen querelis: </l>
<l>Divam perdere Roma perdolebat </l>
<l>quod Ferraria Borgiam trahebat, </l>
<l>quam tot dulcibus educasset annis </l>
<l>intra moenia parvulam Quirini; </l>
<l>sed Ferraria delicata, partes </l>
<l>argumenta parans suas tuendo,</l>
<l>illam iure suo loquens petebat. </l>
<l>Tunc Cyllenius, arce missus alta, </l>
<l>lites e medio deus diremit. </l>
<l>Hos comoedia continebat actus, </l>
<l>sed plures brevitate conticesco: </l>
<l>haec dat Portia quem domus creavit </l>
<l>non dispar proavis suis Camillus.</l>
</lg></div1>
<div1><head>XXXVIII COMEDIA MAGDALENI</head>
<lg>
<l>Phoebi numine floridus poeta </l>
<l>condit carmina plena Magdalenus:</l>
<l>quod comoedia dulcis indicavit </l>
<l>nunc in Borgiacis peracta ludis, </l>
<l>in qua conqueritur proterva Iuno</l>
<l>quod Fortuna suas per omne tempus </l>
<l>Alcidae meritis ministret auras. </l>
<l>Quo scripto prius atque nominato </l>
<l>Estensem puto principem notavit, </l>
<l>quem Fortuna potens favore pleno </l>
<l>iuvit cominus et benigna fovit, </l>
<l>quod Lucretia Diva Borgiana </l>
<l>Estensis ducis est decora consors. </l>
<l>Gaude, Martia Roma, docta, gaude, </l>
<l>hoc quae tempore tot vides Cratinos.</l>
</lg></div1>
<div1><head>XXXIX COMOEDIA GALLI</head>
<lg>
<l>Et tu, Galle, tuas, amice, partes </l>
<l>egisti bene comicos per actus, </l>
<l>qui per Caesaris arma Borgiani </l>
<l>sentis Parthenopen fuisse captam </l>
<l>tunc, cum Gallia ficta magna mater </l>
<l>misit per furiosa bella natum </l>
<l>ad sponsam thalami sui rebellem, </l>
<l>quam per Parthenopen bonus notasti. </l>
<l>Alter quam dare cum procus negaret, </l>
<l>Romanae decus urbis invocavit </l>
<l>sponsus, qua duce victor est potitus, </l>
<l>rivali procul et repente pulso. </l>
<l>Haec comoedia, Galle, tota quadrat:</l>
<l>nam tu cum patre forte Gallus extes, </l>
<l>Gallos conveniebat ut referres, </l>
<l>me etsi duce magis es Latinus.</l>
</lg></div1>
<div1><head>XL PLAUTI MENECHMI</head>
<lg>
<l>Plautinos etiam iuvenes egere Menaechmos, </l>
<l>aetate ac forma, gestibus, arte pares;</l>
<l>quaelibet implevit numeros persona decentes: </l>
<l>viderat haud similes scaena vetusta sales.</l>
<l>Gesserunt gemini mire sua munera fratres </l>
<l>Messenioque vices Peniculusque suas;</l>
<l>sed me nulla rei tenet admiratio tantae </l>
<l>ingeniique istas non ego miror opes,</l>
<l>hi quod ab eximii veniunt incude magistri </l>
<l>et rari exempli vatis ab arte fabri.</l>
<l>Roma, magis facta es sic ingeniosa poetis, </l>
<l>ut magis es Sexto facta sedente potens.</l>
</lg></div1>
<div1><head>XLI DIVAE LUCRETIAE BORGIAE DISCESSUS AB URBE ET COMITATUS</head>
<lg>
<l>Ergo perfectis abitura ludis </l>
<l>hinc ad Estensis thalamos mariti</l>
<l>fortis et clari ducis apparatur </l>
<l>Borgia virgo.</l>
<l>Unde per totam properatur Urbem: </l>
<l>hic equos, auro parat ille vestes, </l>
<l>ille pincernas struit, hic ministros, </l>
<l>ille sodales;</l>
<l>hinc, suam Sextus comitum cohortem, </l>
<l>hinc suam Divae populus Quirini, </l>
<l>hinc suam struxit comitum catervam </l>
<l>Borgia Caesar.</l>
<l>Sarcinas Divae numerare quisnam </l>
<l>possit? Aut quisnam numerare gemmas?</l>
<l>Quis vel argenti modios vel auri </l>
<l>dona referre?</l>
<l>Quis vel immensam valeat canendo </l>
<l>tot talentorum numerare dotem, </l>
<l>quam nec uxores habuere regis </l>
<l>hactenus ullae?</l>
<l>Iam dies felix aderat recessus, </l>
<l>qua sed effecta est tenebrosa Roma </l>
<l>mox et a nobis abiere clari </l>
<l>lumina solis,</l>
<l>cum statim Divae comitatus omnis </l>
<l>affuit tota numerosus Urbe,</l>
<l>usque ad extremos etiam paratus </l>
<l>ire Britannos.</l>
<l>Quin et Estensis comitatus exit </l>
<l>ordine instructus, facie decorus; </l>
<l>seque post ambo speciosa iungunt </l>
<l>agmina utrinque.</l>
<l>“Ite felices, iuvenes senesque!”, </l>
<l>dixerant cuncti pueri et puellae </l>
<l>ac recessuris benedixit alta </l>
<l>Sextus ab arce.</l>
<l>Qualis ad matrem solet ire Phoebe, </l>
<l>septa millenis veneranda Nymphis, </l>
<l>vel salutatum solet ire celso </l>
<l>vertice fratrem,</l>
<l>talis ad clari thalamos mariti </l>
<l>ibat insignis, comitante longo </l>
<l>virginum coetu, memoranda semper </l>
<l>Borgia Diva.</l>
<l>Ad latus cuius soror illa nostri </l>
<l>ibat et vere pia Cardinalis, </l>
<l>cui sacrum sanctae tribuere sacra</l>
<l>nomina nomen:</l>
<l>illius mores vereor pudicos</l>
<l>dicere et vitam penitus pavesco, </l>
<l>ne velut nomen tribuam marinis </l>
<l>Icarus undis.</l>
<l>Quumque iter caeptum peragunt per urbes, </l>
<l>obvios cunctos populos videres, </l>
<l>explicat qua se per amena laetas </l>
<l>Umbria valles,</l>
<l>dona certatim pariter ferentes, </l>
<l>quanta vel plusquam dederat facultas, </l>
<l>et coronatis reserant ovantes </l>
<l>limina portis.</l>
<l>Inde cedentes medios per Umbros, </l>
<l>regna cum primum tetigere euntes, </l>
<l>Marte quae magnus sibi comparavit </l>
<l>Borgia Caesar;</l>
<l>qualibet passim regione tales </l>
<l>singulae ubertim tribuere gentes, </l>
<l>accipit quales Paphias per urbes </l>
<l>Cypris honores:</l>
<l>his ad Estenses populis relictis, </l>
<l>qui perinsignes dederant honores, </l>
<l>applicant sese generosa tandem </l>
<l>agmina portis.</l>
<l>Qualis intrantum fuit et beatae </l>
<l>lucis illius celebrata pompa, </l>
<l>Diva qua limen tetigit mariti, </l>
<l>dicat Apollo,</l>
<l>hanc vel Estenses referant poetae, </l>
<l>Herculis qui per resonant penates </l>
<l>hauriunt et qui melioris undae </l>
<l>fonte liquores.</l>
<l>Sit satis nobis leviore magnam </l>
<l>Borgiam Divam cecinisse plectro, </l>
<l>quae tibi affectus monumenta nostri, </l>
<l>Sexte, dicamus.</l>
</lg></div1>
<div1><head>XLII PETITIO DISCESSUS ROMANORUM COMITUM A DIVA LUCRETIA</head>
<lg>
<l>Omnia complerat postquam sua vota Thalassus </l>
<l>et bene transactus sic hymeneus erat,</l>
<l>Romani comites, proles generosa Quiritum, </l>
<l>in patriam cuperent cum repedare suam,</l>
<l>implerunt Divae placidas his vocibus aures, </l>
<l>pro quibus haec unus verba loquutus ait:</l>
<l>“Auspicibus Superis tandem et Iunone favente </l>
<l>coniugii socium, Borgia Diva, vides</l>
<l>nec minus experta es, quantum ostentare licebat, </l>
<l>Roma tuas laudes quam vehementer amet;</l>
<l>nos quoque, qui comites fuimus te, Diva, sequuti, </l>
<l>egimus officium, quod comitantis erat.</l>
<l>Te per barbaricas comites sequeremur et undas </l>
<l>et freta Scyllaei per furibunda maris</l>
<l>atque per ardentes terras domibusque negatas</l>
<l>nec non et Scythiae frigora, si sit opus;</l>
<l>sed quia fata tibi sedes tribuere quietas </l>
<l>regnaque pro meritis, Borgia Diva, tuis,</l>
<l>ibimus ad patrios, te concedente, penates </l>
<l>nec minus et Romae moenia cara tuae,</l>
<l>nulla ubi te nostris animis oblivia tollent, </l>
<l>fixa sed in nostro pectore semper eris.</l>
<l>Forsitan et siquid rerum peccavimus in te, </l>
<l>aut in honore tuo frigida cura fuit,</l>
<l>peccati veniam petimus veniamque recessus, </l>
<l>accincti cunctis rebus adesse tuis.</l>
<l>Tuque Sibyllinos cum coniuge vive per annos </l>
<l>proleque Borgiacum multiplicate genus!”.</l>
</lg></div1>
<div1><head>XLIII DIVAE LUCRETIAE RESPONSUM</head>
<lg>
<l>Reddidit his dictis Lucretia Borgia voces, </l>
<l>sed non foemineo voces de pectore quales, </l>
<l>sed prodire solent quales de corde virorum, </l>
<l>hauserunt dulces vel qui Demosthenis amnes, </l>
<l>lactea vel magni Ciceronis flumina potant, </l>
<l>eructant sacri vel qui monumenta Maronis: </l>
<l>“Haud novus est in me vester, Romana iuventus, </l>
<l>tantus amor, Romae fuerim cum dulcis alumna </l>
<l>et mihi natales dederint cum tecta Quirini.</l>
<l>Vidimus ingentes plausus, spectacula, ludos </l>
<l>atque triumphales mihi quos tribuistis honores; </l>
<l>vidimus et septem mihi qualia gaudia colles </l>
<l>exhibuere suae, nec non renovata vetusto </l>
<l>munera quae quondam fuerant celebrata theatro; </l>
<l>vidimus et iuvenum solennia magna senumque </l>
<l>laetitiaeque hominum mihi quas genus omne figuras </l>
<l>contulit et quicquid tribuit matrona nurusque, </l>
<l>quod nacta est talem Lucretia Borgia sortem </l>
<l>hic, ubi speratur tedas habitura quietas. </l>
<l>Non mea Roma igitur quantum ostentare licebat, </l>
<l>verum ultra vires non me decorare pepercit, </l>
<l>utque magis digno nos exaugeret honore, </l>
<l>dat mihi vos comites, de nobilitate supremos </l>
<l>Romulea, cuius sum non ignara tributi: </l>
<l>ire per infidi licet et discrimina ponti </l>
<l>cogerer et terrae vel per deserta relictae, </l>
<l>tuta mihi vobis comitantibus ire viderer! </l>
<l>Parcite commissae veniam me poscere culpae: </l>
<l>nil mihi peccastis, nisi quod peccastis amando </l>
<l>quodque meos nimium nimiumque auxistis honores. </l>
<l>Nec vobis patriae reditum male grata negabo: </l>
<l>ite, licet, iuvenes iuvenum clarissima pubes, </l>
<l>ite, sed et nostri memores. Si maxima Roma </l>
<l>scire volet quid agit Lucretia Borgia rerum, </l>
<l>dicite: “Magnanimo cum coniuge laeta triumphat, </l>
<l>sed tamen ardenti suspirat pectore Romam”.”</l></lg></div1></body></text></TEI.2>
