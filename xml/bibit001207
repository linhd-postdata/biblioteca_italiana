<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Epigrammatum libellus</title>
      <author>Settimuleio Campano</author>
    </titleStmt>
    <extent>37 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001207</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Studi umanistici</title>
        <title type="part">v.</title>
        <publisher>Sicania</publisher>
        <pubPlace>Messina</pubPlace>
        <date>1990-</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Correzione linguistica</item>
    </change>
    <change>
      <date>2004-08-23T00:00:00.000+02:00</date>
      <respStmt>
        <name>Marco Fucini e Sonia Sabelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-09-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1>
<head>Epigrammatum libellus</head>
<div2>
<head>I. Ad divum Lucidum Phosphorum Fazinum C, Antonii Septumuleii Campani epigrammatum libellus.</head>
<lg>
<l>Non Tagus aurifero tingit mea tecta liquore,</l>
<l>squalet et a turpi cellula fusca situ,</l>
<l>pulchraque, quod nollem, dandi sublata facultas,</l>
<l>et miser alterius vivere cogor ope.</l>
<l>Hinc tibi non aurum, non gemmas, Lucide, mitto:</l>
<l>quas tibi dat nugas Septumeleius, habe.</l>
<l>Cetera tempus edax vorat et cariosa senectus:</l>
<l>his pretium maius saecula multa dabunt.</l>
</lg>
</div2>
<div2>
<head>II. Ad eundem</head>
<lg>
<l>Primitiae frugum Cereri vinique Lyaeo</l>
<l>dantur, ut accipiat dantis uterque fide;</l>
<l>et tibi primitias gracilis do, Lucide, Musae,</l>
<l>ut mea cum versu sit tibi cara fides.</l>
</lg>
</div2>
<div2>
<head>III. Ad Tullum</head>
<lg>
<l>Detrahis haud Latio dum quae memoranda leguntur</l>
<l>falsa putas, falso credita iudicio,</l>
<l>sed te nec doctum nec sanum, Tulle, fateris,</l>
<l>et dum vis sapiens unicus esse, furis.</l>
</lg>
</div2>
<div2>
<head>IV. Ad Phineum</head>
<lg>
<l>Quid vitare cupis Saturni tempora, Phineu?</l>
<l>Esse negas nostris commoda principiis.</l>
<l>Non opus est stellis, opus est non augure nobis:</l>
<l>quodlibet inceptum dat mihi sidus idem.</l>
<l>Addeque, si placeant tibi nunc primordia nostra,</l>
<l>illa placere deis sideribusque puto.</l>
</lg>
</div2>
<div2>
<head>V. De avicula ingeniosa ad Achillem</head>
<lg>
<l>Aspice ut ingenium volucri sensusque ministret</l>
<l>venter et argutam quam bene reddat avem;</l>
<l>aenea quae tenuis suspendit vascula funis,</l>
<l>plena cibo et lymphis, attrahit ore sibi.</l>
<l>Quod natura vetat fieri, gula cogit, Achille,</l>
<l>et volucri vetitos concitat illa sonos.</l>
<l>Non mirere, trahit populum si mensa patresque,</l>
<l>cum iubeat nostrum pectus inesse feris.</l>
</lg>
</div2>
<div2>
<head>VI. Ad Cosmicum</head>
<lg>
<l>Omnes dum Veneti luti colonos</l>
<l>audax, Cosmice, dicis esse ranas:</l>
<l>ranam te quoque iure nominare</l>
<l>possum, sed lepidae sonus Thaliae</l>
<l>dulcem te mihi dicit esse cygnum.</l>
</lg>
</div2>
<div2>
<head>VII. Ad Tibullum</head>
<lg>
<l>Saepe mihi: “subeas templorum limina — dicis —</l>
<l>ut tibi sint faciles in tua vota dei”.</l>
<l>Non est quod credis, flectunt nec talia divos,</l>
<l>nec superos, demens, ista movere putes.</l>
<l>Grata deo mens est et conscia pectora recti:</l>
<l>haec tribuunt nobis, culte Tibulle, polum.</l>
</lg>
</div2>
<div2>
<head>VIII. Ad Appium</head>
<lg>
<l>Di faciant, Appi, ne sint tua somnia vera</l>
<l>et procul a nobis hoc, precor, omen eat.</l>
<l>Non quia fatalis fugiam fera tempora Ieri,</l>
<l>et nolim extremo reddere membra rogo;</l>
<l>ante sed exopto rerum cognoscere causas</l>
<l>et duce quo mundi vertitur iste globus.</l>
<l>Tunc ego, deposita durae formidine mortis</l>
<l>conquerar extremum non properare diem.</l>
<l>Post cineres magno surget mihi fenore nomen,</l>
<l>clarus et a sera posteritate legar.</l>
</lg>
</div2>
<div2>
<head>IX. Ad zelotypum</head>
<lg>
<l>Sunt tibi complures forma praestante ministri,</l>
<l>qui magnum possent sollicitare Iovem.</l>
<l>Anxius observas omnes et lumine torvo</l>
<l>non sinis ut quisquam munera tanta petat.</l>
<l>Deceptus dum servat acer sibi credita vaccae</l>
<l>Argus tam multis cornua luminibus.</l>
<l>Quid facies oculis lippis caecaque lacuna?</l>
<l>Efficies vigiles in tua damna canes.</l>
</lg>
</div2>
<div2>
<head>X. De puero galerato</head>
<lg>
<l>Quam bene nigranti premitur coma fulva galero</l>
<l>quamque decent flavum pillea sumpta caput!</l>
<l>Tu licet aetherei vincas Ganymedis amores</l>
<l>et nimium casto sis prior Hyppolito,</l>
<l>tegminibus capitis factus formosior ipse es</l>
<l>teque magis faciunt pillea conspicuum.</l>
</lg>
</div2>
<div2>
<head>XI. In Cinnam</head>
<lg>
<l>Iliaco similem pedicas nocte ministrum,</l>
<l>podice iam lasso deperit ipse puer.</l>
<l>Tu quoque, dum vigilas natibus coniunctus eburnis</l>
<l>et capiunt dentis lactea colla notam,</l>
<l>non dormis somnumque negas tibi: cogeris ergo,</l>
<l>proh pudor, in medio stertere, Cinna, die.</l>
</lg>
</div2>
<div2>
<head>XII. Ad Marcellum</head>
<lg>
<l>In reditu, Marcelle, tuo rediere Camenae,</l>
<l>Etrusci fuerant quae modo fama soli:</l>
<l>invidiosa nimis quae te modo terra tenebat</l>
<l>vitantem Icarii fervida signa canis!</l>
<l>Cesserat e Latio doctarum turba sororum,</l>
<l>ad Tuscos dominum iure secuta suum.</l>
<l>Non Potuere dei nostras perferre querelas,</l>
<l>noluit et vanas Iuppiter esse preces,</l>
<l>teque exoptatum Latiam revocavit in urbem</l>
<l>adventusque tui gaudia plena dedit.</l>
<l>Hic maneas vivasque diu, nec tecta Quirini</l>
<l>in pretio fuerint quam tibi Sena minus.</l>
</lg>
</div2>
<div2>
<head>XIII. Ad Glaucum</head>
<lg>
<l>Sollicitas causam formosi, Glauce, ministri:</l>
<l>res agis illlus, res agis ipse tuas.</l>
</lg>
</div2>
<div2>
<head>XIV. Ad Bassum</head>
<lg>
<l>O cui non tetricae producunt fila sorores,</l>
<l>cuius vita nlhil, Basse, timoris habet,</l>
<l>utere felici perque omnia tempora sorte,</l>
<l>ne doleas laetos praeteriisse dies.</l>
</lg>
</div2>
<div2>
<head>XV Ad Cestum</head>
<lg>
<l>Os et labra tibi roseo suffusa rubore,</l>
<l>lactea colla micant purpureaeque genae;</l>
<l>pulchrior humano vultus flavique capilli</l>
<l>sive tui, Phoebe, sive, Lyaee, tui.</l>
<l>Longa manus nitidique tibi sunt, Ceste, lacerti,</l>
<l>pectora non tacta candidiora nive.</l>
<l>Denique quicquid habes praestanti in corpore totum est</l>
<l>aut ebore aut Pario marmore candidius.</l>
</lg>
</div2>
<div2>
<head>XVI. Ad Lucidum</head>
<lg>
<l>Ausa est grande nefas, scelus et modo Parca cruentum,</l>
<l>dum voluit vitae frangere fila tuae:</l>
<l>nam scelerata lues iugulo consedit eburno,</l>
<l>turpis et invasit candida colla situs.</l>
<l>Consilio superum servatus, vive, diesque,</l>
<l>Lucide, venturos lucida gemma notet.</l>
</lg>
</div2>
<div2>
<head>XVII. Ad Kyriacum</head>
<lg>
<l>Cum fora te laudent, cum sis per compita notus,</l>
<l>et iam Kyriacum tota theatra sonent,</l>
<l>esse putas nihilum, nisi te laudaverit ille,</l>
<l>lux in vultu est, lux et in ingenio.</l>
</lg>
</div2>
<div2>
<head>XVIII. Ad Lucidum</head>
<lg>
<l>Cum venies, venient rari sub tecta lapilli,</l>
<l>auriferum et capiet cellula fusca Tagum.</l>
<l>Non ego, si in nostrum descendant sidera limen,</l>
<l>vultibus illa tuis praeposuisse velim.</l>
</lg>
</div2>
<div2>
<head>XIX. Ad Acastum</head>
<lg>
<l>Si me turba frequens primo consistere cogit</l>
<l>limine gymnasii, tu penetrale petis.</l>
<l>At cum densantis turbae discesserit agmen,</l>
<l>si penetrale peto, limina prima petis.</l>
<l>Cur facis hoc dicas, et qua ratione rogamus:</l>
<l>ne prope me sedeas, esse ut ubique velis.</l>
</lg>
</div2>
<div2>
<head>XX. Ad M&lt;arcum&gt; Antonium</head>
<lg>
<l>Pingue solum decies si rescindatur aratro,</l>
<l>cultori utilius credita grana dabit.</l>
<l>At si neglectum segnis sinet esse colonus</l>
<l>nec colet, in pingui surget avena solo.</l>
<l>Te quoque, si ingenio cultus adhibere pigebit,</l>
<l>quod magnum est, facies protinus esse nihil.</l>
</lg>
</div2>
<div2>
<head>XXI. Ad Fabullum</head>
<lg>
<l>Quas dictant mihi calculationes</l>
<l>magnorum et strepitus negotiorum</l>
<l>magna voce probas, Fabulle, nugas.</l>
<l>Sic pulchra referes nitere forma</l>
<l>Thersiten niveumque sic vocabis</l>
<l>nigrum Memnona, sic erit disertus</l>
<l>nunquam verbera qui tulit magistri.</l>
</lg>
</div2>
<div2>
<head>XXII. Ad Appium</head>
<lg>
<l>Mittat cum tibi villicus capellam,</l>
<l>venator leporem ferat fugacem,</l>
<l>piscator calamo tremente captos</l>
<l>donet pisciculos, nec urbe tota</l>
<l>sit qui te vacuo sinu salutet,</l>
<l>daturum tibi quid putas poetam?</l>
</lg>
</div2>
<div2>
<head>XXIII. Ad Splendophorum</head>
<lg>
<l>Sordida cur nimium sit cellula nostra requiris,</l>
<l>Splendophore, et multo pulvere mersa domus.</l>
<l>Ille meus, sine quo non horam vivere possum</l>
<l>(nec iuvat), a nobis pulcher Acastus abest,</l>
<l>cuius ob adventum radiabant limina tota</l>
<l>non aliter Clarii quam face tacta dei.</l>
</lg>
</div2>
<div2>
<head>XXIV. De natali filii ad Voconium</head>
<lg>
<l>O lux candidior beatiorque</l>
<l>illa qua peperit Iovem Cybele!</l>
<l>Signanda et niveae nitore gemmae,</l>
<l>qua natus tibi filius, Voconi,</l>
<l>claram qui faciet domum suisque</l>
<l>attollet titulis lares avitos:</l>
<l>virtute ingenio decore felix</l>
<l>insignes Latio dabit triumphos.</l>
<l>Quod solum superest, precamur ut te</l>
<l>di servent diu filio, tibique</l>
<l>filium diu sospitem reservent.</l>
</lg>
</div2>
<div2>
<head>XXV. Ad Parthenium</head>
<lg>
<l>Quamvis te labor urgeat molestus</l>
<l>et rerum assiduo teraris usu,</l>
<l>scribis carmina tu tamen diserta,</l>
<l>tamquam Pieria fruaris umbra.</l>
<l>O magni ingenii potens acumen,</l>
<l>quod mille faciunt latere curae!</l>
<l>Vates cum tibi denegetur esse,</l>
<l>non potes tamen esse non poeta.</l>
</lg>
</div2>
<div2>
<head>XXVI. Ad Calvum</head>
<lg>
<l>Cur obscura domus mea sit, rogo, quaerere noli,</l>
<l>cum mea non ullus hostia pulset amor.</l>
<l>Quis, nisi mentis inops, quaerat cur nocte tenebrae,</l>
<l>dumque latet Phoebus, nubilus aer eat?</l>
</lg>
</div2>
<div2>
<head>XXVII. Ad Aeneam</head>
<lg>
<l>Quis furor, Aeneas, placidam turbare quietem,</l>
<l>ad matutinum dum cupis ire senem?</l>
<l>Nondum venturae praesagit tempora lucis</l>
<l>gallus et invisis cantibus ora movet.</l>
<l>Anxius, attonitus surgis pallensque tremensque</l>
<l>vixque suum cernit mollis ocellus iter.</l>
<l>Nonne vides duro corruptam frigore formam</l>
<l>hibernosque imbres iam violasse genas?</l>
<l>Sic teneros vultus Phoebi formosaque membra</l>
<l>Admeti in campis horrida laesit hiems,</l>
<l>sacraque duratis temeravit membra pruinis</l>
<l>imperio Alcidae dum famulatur Hylas.</l>
<l>Quare, si sapies, calido requiesce cubili,</l>
<l>ne minu&lt;a&gt;s formae dona superba tuae.</l>
</lg>
</div2>
<div2>
<head>XXVIII. Ad spernentem Parthenium</head>
<lg>
<l>Qui non vult docti celebrari carmine vatis,</l>
<l>adversum laudi velle videtur opus;</l>
<l>et in Parthenii cum nolis carmine famam,</l>
<l>accipies illum quod tacuisse velis.</l>
</lg>
</div2>
<div2>
<head>XXIX. Ad Alcidem</head>
<lg>
<l>Accidit horrendus duro sub sidere casus,</l>
<l>Alcide, ingenii calcar et aura mei,</l>
<l>cum tua crudeli percussit dente catellus</l>
<l>non tactis nivibus candida crura magis.</l>
<l>Ille meos potius vellem saevisset in artus</l>
<l>et caput intrasset pestis acerba meum.</l>
<l>Non tamen ut credam virus corrumpere formam:</l>
<l>nunquam formosos laedit acerba lues,</l>
<l>nec fulvum turpi rubigine carpitur aurum,</l>
<l>nec vitiat magnum gutta profusa mare.</l>
</lg>
</div2>
<div2>
<head>XXX. In formosum</head>
<lg>
<l>Crede Mihi, quamvis niteat tua forma, volente</l>
<l>Parthenio fiet protinus illa nihil.</l>
<l>Te nitidum faciet, faciet te carmine turpem:</l>
<l>si sapis, in pretio carmina vatis habe.</l>
</lg>
</div2>
<div2>
<head>XXXI. Ad Perithoum</head>
<lg>
<l>Sum Vaticani factus novus incola montis,</l>
<l>nec piget extremi tecta habitare iugi.</l>
<l>Cur placeat, quaeris. Dicam: prius unda rigabat</l>
<l>me tenuis, pleno nunc ego fonte lavor.</l>
</lg>
</div2>
<div2>
<head>XXXII. Ad Aeacidem</head>
<lg>
<l>Cum sit pulchra tuo virtus coniuncta nitori,</l>
<l>a superis nihilum maius habere potes.</l>
<l>Haud aliter fulvo praecingitur alba metallo</l>
<l>gemma vel argenti candidus orbe lapis.</l>
<l>Virtutis tamen est quam formae gloria maior:</l>
<l>vincitur haec annis, illa perennis erit.</l>
</lg>
</div2>
<div2>
<head>XXXIII. Ad Cassium</head>
<lg>
<l>Dum nimium muliebre genus, Parmensis, amabas</l>
<l>dumque tibi solum femina nota fuit,</l>
<l>reddidit exhaustam meretrix tibi saepe crumenam</l>
<l>fetidaque innumero constitit aere Venus.</l>
<l>Vendisti tandem patrimonia tota, fututor,</l>
<l>et quidquid dura sorte reliquit avus.</l>
<l>Quid facies opibus cunctis vacuatus et aere?</l>
<l>Non dabit amplexus ulla puella tibi.</l>
<l>“Quid faciam?” dicis. “Vertetur nostra voluptas:</l>
<l>praecidet teneros mentula tenta mares”.</l>
<l>Et pueri accipiunt, demens, et munera quaerunt;</l>
<l>afferet et damnum sexus uterque tibi.</l>
<l>“Non damnosa mihi gratis manus ipsa placebit</l>
<l>inque meis digitis hermaphroditus erit”.</l>
</lg>
</div2>
<div2>
<head>XXXIV. Ad Nestorem</head>
<lg>
<l>Parva meae quamvis sit, Nestor, gratia Musae</l>
<l>possit et ingenium grandius esse meum,</l>
<l>non tamen idcirco fieri, pulcherrime, credas</l>
<l>ut nostra assurgat non aliquando chelys.</l>
<l>Naufraga casurum mergat licet unda natantem,</l>
<l>ter quater interdum surgit et ille tamen.</l>
<l>Me quoque, cui gracilem genius concessit avenam,</l>
<l>argutis credas surgere posse iocis.</l>
</lg>
</div2>
<div2>
<head>XXXV. De Nestore</head>
<lg>
<l>Os male odoratum fert se dum Nestor habere</l>
<l>et porrum et cepas alliaque atra vorat;</l>
<l>huic ait argutis sicut solet omnia verbis</l>
<l>notus ab arguto carmine Callimachus:</l>
<l>“Allia posse putas oris vitiare nitorem:</l>
<l>falleris et vanum te tua forma facit.</l>
<l>Nectar erit quodcumque bibes: aconita licebit</l>
<l>sint data, vertetur virus in ambrosiam”.</l>
</lg>
</div2>
<div2>
<head>XXXVI. Ad Zetum</head>
<lg>
<l>Esse tibi carum me dixi, Zete, per urbem;</l>
<l>id tamen insano lividus ore negat,</l>
<l>ostendam et quamvis sera vigilata lucerna</l>
<l>scripta meis a te reddita versiculis,</l>
<l>perstat adhuc viridi mordax aerugine tinctus</l>
<l>ter quater insultans clamat et usque negat,</l>
<l>quod mihi praeteriens tacito nil ore loquaris</l>
<l>desque mihi nullum pignus amicitiae.</l>
<l>His ego non valeo totiens obsistere dictis,</l>
<l>vexat et immeritum turba proterva caput.</l>
<l>Quid faciam? Ostendas fieri quo pignore possit</l>
<l>lividus ut carum me sciat esse tibi.</l>
</lg>
</div2>
<div2>
<head>XXXVII. Ad Lucidum</head>
<lg>
<l>Si non blanditus vero me dixeris ore</l>
<l>laudari a culto, Lucide, Parthenio,</l>
<l>hoc magis esse puro, quam si me Smyrna probaret,</l>
<l>aut Clarii laurus ingeniosa dei.</l>
<l>Nunc mihi contempto possum livore placere.</l>
<l>I, liber, ingenii est causa probanda mei.</l>
</lg>
</div2>
<div2>
<head>XXXVIII. Ad Iulium</head>
<lg>
<l>Ronianae decus unicum Minervae,</l>
<l>Flaccum qui revocas diu sepultum,</l>
<l>nec tubam sinis interire Sili,</l>
<l>vive perpetuo tuis Latinis,</l>
<l>donec te duce sentiat peremptos</l>
<l>redditos sibi RomuluS poetas.</l>
</lg>
</div2>
<div2>
<head>XXXIX. Ad Crepidam</head>
<lg>
<l>Cum te fama frequens vatum ferat esse parentem,</l>
<l>ulterius non est quaerere cura mihi:</l>
<l>publica vox satis est, populoque auctore probari</l>
<l>iudicium magni credimus esse Iovis.</l>
<l>“Nil — inquis — tangor vulgaris murmure famae:</l>
<l>sat mea si laudet carmina Parthenius”.</l>
</lg>
</div2>
<div2>
<head>XL. Ad Fundasium</head>
<lg>
<l>Quid mihi, Fundasi, lautissima fercula ponis,</l>
<l>uno cum possit cena placere cibo?</l>
<l>Allia si dederis, puero veniente, placebunt,</l>
<l>et sat erit vultu si fruar ingenuo.</l>
<l>Ambrosia et nectar formoso absente Severo</l>
<l>esse videbuntur dira venena mihi.</l>
</lg>
</div2>
<div2>
<head>XLI. Ad Iulianum</head>
<lg>
<l>Cum tu sis mihi quod Paris Politi,</l>
<l>quod caesus fuerat Remus Quirino,</l>
<l>cur te carmine, luliane, nostro,</l>
<l>germane, obticeam tuumque nomen</l>
<l>nostris nec semel inseram libellis?</l>
<l>Vis dicam? Proprio nitore fulges,</l>
<l>et cum sat faciant tuae Camenae</l>
<l>ne totus pereas, meas rogare</l>
<l>Musas desine, quae nihil perenne</l>
<l>possunt efficere aut beare quemquam,</l>
<l>nec possent Culicem Maronianum</l>
<l>angusto revocare de sepolcro.</l>
</lg>
</div2>
<div2>
<head>XLII. Ad Lentulum</head>
<lg>
<l>Mittere cum possis nostro sine nomine carmen,</l>
<l>si titulus prima nomina fronte gerit,</l>
<l>excusare nihil te syllaba sexta videtur</l>
<l>longaque multiplicis nominis aura mei.</l>
<l>Interdum exposcunt praelonga vocabula vates,</l>
<l>neve sonent versu verba minora cavent.</l>
<l>Cum longum possent tibi carmina claudere nomen,</l>
<l>non belle in versu nomina curta petis.</l>
<l>Nomine mutato, labor alter carmine surget,</l>
<l>et dat scribenti Septumeleius opem.</l>
<l>Nec bene in exiguo luctabitur orbe Camena,</l>
<l>claudere si versum dictio sola potest.</l>
</lg>
</div2>
<div2>
<head>XLIII. De Severo</head>
<lg>
<l>Apros capreolos levesque cervos</l>
<l>non magni putat esse Galliarum</l>
<l>legatus, dederit quia Secundus,</l>
<l>pulcher sed quoniam tulit Severus.</l>
</lg>
</div2>
<div2>
<head>XLIV. Ad Ligurram</head>
<lg>
<l>Quid me saepe iubes dominum perferre, Ligurra,</l>
<l>servitii et totiens vincla pudenda pati?</l>
<l>Aspice ut insuetos nolint animalia frenos</l>
<l>et fugiat primum taurus adire iugum.</l>
<l>Ah, pudeat mortale genus servire paratum</l>
<l>liberius multo pectus inesse feris!</l>
</lg>
</div2>
<div2>
<head>XLV. Ad Lucidum</head>
<lg>
<l>Sic formica potest elephas te ludice dici</l>
<l>et similis tauro parvulus esse culex,</l>
<l>iungere cum temptas priscis mea nomina Musis:</l>
<l>vel minima oceano iungitur unda mari.</l>
</lg>
</div2>
<div2>
<head>XLVI. Ad Nervam</head>
<lg>
<l>Non cervus tua pinguior valere</l>
<l>fecit munera, gloriose princeps:</l>
<l>nam munus nihili tuum fuisset,</l>
<l>portasset nisi candidus Severus.</l>
</lg>
</div2>
<div2>
<head>XLVII. Ad Tacitum</head>
<lg>
<l>Non quod ab indocto veniant haec carmina vate,</l>
<l>lividus ista salis credit habere nihil,</l>
<l>sed quoniam gelida veletur veste poeta,</l>
<l>brumalem Icar&lt;i&gt;um qui putat esse diem.</l>
</lg>
</div2>
<div2>
<head>XLVIII. De Severo</head>
<lg>
<l>Sint apri licet Umbriae remotis</l>
<l>capti finibus et pares Britannis,</l>
<l>hos laudat minime caduceator</l>
<l>Gallorum et pretil putat pusilli.</l>
<l>Sed cum reddidit aureus Severus,</l>
<l>miratus pueri nitentis ora,</l>
<l>munus auriferum vocare coepit.</l>
</lg>
</div2>
<div2>
<head>XLIX. Ad Phineum</head>
<lg>
<l>Cum soleant domini quotiens novus incipit annus</l>
<l>felici auspicio tradere dona suis,</l>
<l>tu mihi das nihilum verbisque minacibus ardens</l>
<l>me vacui capitis terque quaterque vocas.</l>
<l>Tristia cum dederis Iani milii tempora prima,</l>
<l>tristis ab inceptis mensis et annus erit.</l>
</lg>
</div2>
<div2>
<head>L. De Severo</head>
<lg>
<l>Non casses laqueique circitorum</l>
<l>cepere has lepores levesque cervos,</l>
<l>ultro sed nemore et iugis relictis</l>
<l>sectati ingenuos pedes Severi</l>
<l>mortem non timuere nec capistros.</l>
</lg>
</div2>
<div2>
<head>LI. Ad Cosmicum</head>
<lg>
<l>Myrtea dice&lt;n&gt;tur te iudice pallida, cum tu</l>
<l>videris Aeacidae roscida labra mei.</l>
</lg>
</div2>
<div2>
<head>LII. Ad Fabullum</head>
<lg>
<l>Non has compositas, Fabulle, nugas</l>
<l>sera credideris diu lucerna,</l>
<l>aut ter et quater unguibus remorsis,</l>
<l>verum post epulas, iocos, trientes,</l>
<l>magnos cum movet Euchius furores.</l>
<l>Quare sobria si parum Thalia est,</l>
<l>mirari, rogo, desine et poetam</l>
<l>defende invidia gravi premente,</l>
<l>uno versiculo subinde dicto:</l>
<l>“scripsit ebrius has poeta nugas”.</l>
</lg>
</div2>
<div2>
<head>LIII. Ad Cassium</head>
<lg>
<l>Veste putat fieri cultissima carmina Cinna:</l>
<l>corporis a cultu iudicat ingenium,</l>
<l>hac ratione, cupit vates quia Cinna videri.</l>
<l>Dic mihi: “Quid Cinna stultius esse potest?”</l>
</lg>
</div2>
<div2>
<head>LIV. Ad Severum</head>
<lg>
<l>Non si Sarmaticas coles pruinas</l>
<l>extremum aut Tanaim bibes, Severe,</l>
<l>nostro pectore decides: manebit</l>
<l>in te mens mea semper et remotum</l>
<l>horis omnibus usque te videbo</l>
<l>et ficta fruar allocutione.</l>
<l>O, quae candidulum meis remittes</l>
<l>votis incolumem, dies notanda,</l>
<l>dum vivam, oceani nitente gemma!</l>
</lg>
</div2>
<div2>
<head>LV. Ad Parthenium Umbrum</head>
<lg>
<l>Ut freta concipiunt tenui de flumine lymphas</l>
<l>quldquid et exiguus miserit amnis aquae,</l>
<l>plenus et argento tenuissima munera sumit</l>
<l>et data non larga dona minora manu,</l>
<l>sic te posse puro cithara meliore canentem</l>
<l>suscipere exigui carmina vatis opus.</l>
</lg>
</div2>
<div2>
<head>LVI. De corona Nestoris</head>
<lg>
<l>O utinam aeternum viridi stet fronde corona</l>
<l>ramus et hic nunquam languidus esse queat,</l>
<l>sertaque fiorescant nullis violanda pruinis,</l>
<l>quae modo Nestorea texta fuere manu;</l>
<l>temporibusque meis decus immortale corona</l>
<l>ingenium vatis testificata ferat,</l>
<l>quae, licet ex hedera non sit, nec ab arbore Phoebi</l>
<l>lecta, nec aut gemmis aut adamante gravis,</l>
<l>auctoris pretio placet: hacc lauroque hederaque</l>
<l>argento et gemmis est pretiosa magis.</l>
</lg>
</div2>
<div2>
<head>LVII. Ad Voconium</head>
<lg>
<l>Progeniem Martis nullos generare poetas</l>
<l>plurimus Ausonia livor in urbe refert,</l>
<l>et dominam rerum vacuatam vatibus urbem</l>
<l>ac nihil in Latio surgere Pierium.</l>
<l>Scilicet ignorat quanto canis ore, Voconi,</l>
<l>qui veteres aequas, vincis et ipse novos.</l>
</lg>
</div2>
<div2>
<head>LVIII. Ad Catullum</head>
<lg>
<l>Ibis maxima pars mei, Catulle,</l>
<l>nostri sed memor: hoc satis dolenti,</l>
<l>si memor fueris, dabis sodali.</l>
<l>Heu sors instabilis tenore nullo,</l>
<l>quae nil quod placeat facis perenne!</l>
</lg>
</div2>
<div2>
<head>LIX. Ad Aulum</head>
<lg>
<l>Postquam formosus Tuscis aestivat in oris</l>
<l>Cynthius et fruitur candidiore polo,</l>
<l>immemor est nostri, non illi cura suorum,</l>
<l>Lethaeas pleno gutture potat aquas.</l>
<l>Non mirere tamen, multo maiora reliquit,</l>
<l>maiores animo deposuitque faces:</l>
<l>Aeacidem, propriam solitus quem dicere vitam,</l>
<l>liquit et absentis nil meminisse fuit.</l>
<l>Hac ratione potest propriam nec amare salutem</l>
<l>et fieri vitae non memor, Aule, suae.</l>
</lg>
</div2>
<div2>
<head>LX. Ad Augustum Caesarem</head>
<lg>
<l>lam volucri diffidit equo patriisque sagittis</l>
<l>Parthus et esse fugam non putat auxilium:</l>
<l>nam modo, quae sensit, formidat Caesaris arma,</l>
<l>signaque non victi iam reditura ducis.</l>
<l>Quam facilis veniet victoria! Fortiter armis</l>
<l>vixdum collatis conspiciendus eris,</l>
<l>cum famula Ausoniae submittet colla securi,</l>
<l>frena recusati perferet imperii.</l>
<l>Hoc mihi non cecinit Delphos, non fibra deorum</l>
<l>conscia, non fati nuntia vexit avis,</l>
<l>sed rosa, diffundens auratis frondibus umbras,</l>
<l>imposuit capiti quarm pia Roma tuo.</l>
<l>Haec mihi venturi certissima signa triumphi</l>
<l>cunctaque portendit candidiora deo.</l>
<l>Quantus eris, cum tu Parthorum rege subacto</l>
<l>a septem dominis excipiere iugis!</l>
<l>Ardua cinge&lt;n&gt;tur florentibus atria sertis</l>
<l>et dabit augustas aurea pompa rosas.</l>
<l>Horridus Arsacio sudatus pulvere miles</l>
<l>ludet, quae festus verba triumphus amat.</l>
<l>Ante alios celsus curru vectabere eburno</l>
<l>densaque candentes turba tenebit equos;</l>
<l>obvius excipiet Tyria te veste senatus</l>
<l>et patriae patrem vox numerosa feret.</l>
<l>Aureus intrabis Capitolla celsa triumphans</l>
<l>inque Iovis pones aurea serta sinu.</l>
<l>Di, precor, ante meum veniat victoria funus</l>
<l>et quae vaticinor vera videre iuvet.</l>
</lg>
</div2>
<div2>
<head>LXI. Ad Calenum</head>
<lg>
<l>Flores nubilus ut perurit auster</l>
<l>et laetas segetes vorax retundit</l>
<l>et vites populatur et racemos</l>
<l>densa grandine concitatus imber,</l>
<l>autumnum sterilem ferens colonis,</l>
<l>sic nati ingenium tui, Calene,</l>
<l>indocti schola conteret Suilli.</l>
</lg>
</div2>
<div2>
<head>LXII. Ad Caecilianum</head>
<lg>
<l>Non ego quo versu maior mihi gloria surgat</l>
<l>post cineres, opto, Caeciliane, mori.</l>
<l>Sat mihi viventem si laudet Lucidus et me</l>
<l>Pierio dignum censeat esse choro.</l>
<l>Hoc duce sat famae, nec scombros charta recondet,</l>
<l>auspiciis cuius hoc lucubratur opus.</l>
</lg>
</div2>
<div2>
<head>LXIII. Ad Platynam</head>
<lg>
<l>Esse deos nullos credebam, Platyna, nullum</l>
<l>numen et a sacris mens aliena fuit,</l>
<l>sacra deum matris sed postquam limina adisti</l>
<l>attonitusque refers facta verenda deae,</l>
<l>incipio tonitrus et fulmina saeva timere,</l>
<l>quae Iovis irati suspicor esse minas.</l>
<l>Maior me multo superum reverentia cepit:</l>
<l>qui neglector eras, cultor es ecce deum.</l>
</lg>
</div2>
<div2>
<head>LXIV. Ad Lucidum</head>
<lg>
<l>Signavit tabulas tuus supremas</l>
<l>ille Septumeleius, inter omnes</l>
<l>quondam praecipuus tibi sodales.</l>
<l>Expectat sitiens relictus heres,</l>
<l>heres ut rapiat tui poetae</l>
<l>consumptas tineis situque chartas.</l>
<l>Ascripsit cineri locum sub alta</l>
<l>lauri perpetuo virentis umbra.</l>
<l>Iam levis Libitina cum papyro</l>
<l>empta est, et struitur rogus poetae.</l>
<l>Nil prosunt medicae salutis artes:</l>
<l>frustra sollicitus petit Machaon.</l>
<l>At si veneris et tuo nitore</l>
<l>cellam reddideris sereniorem,</l>
<l>sanatus subito vigens resurgam.</l>
</lg>
</div2>
<div2>
<head>LXV. Ad Phrygem</head>
<lg>
<l>Mos mihi di facerent teneris, Phryx, esset ab annis</l>
<l>velatum nullo tegmine habere caput.</l>
<l>Non hacc Augusti possent edicta nocere</l>
<l>et vox in cunctis ter repetita foris,</l>
<l>purpureo ne quis praecingat tempora amictu</l>
<l>neve caput cuiquam coccina lana tegat.</l>
<l>Quid faciam? Est aliud capiti mihi tegmen emendum</l>
<l>in me si nolim tela venire Iovis.</l>
<l>Sed mea non auro, non est gravis aere crumena,</l>
<l>cogor et edictum nolle timere dei.</l>
<l>Da mihi quo possim permissos sumere cultus:</l>
<l>concessum a magno Caesare vellus emam.</l>
</lg>
</div2>
<div2>
<head>LXVI. Ad Callimachum</head>
<lg>
<l>Rem dignam auribus et tuo cachinno</l>
<l>audi, Callimache, elegantiarum</l>
<l>princeps et Latiae lepos Thaliae.</l>
<l>Bacchi dum pateras capaciores</l>
<l>et Phryx pocula crebriora siccat,</l>
<l>vacillant oculi manus pedesque.</l>
<l>Fluic dicunt “Bibe parcius” sodales.</l>
<l>Ridens Phryx petit alteros trientes</l>
<l>et servo iubet afferat lagoenam,</l>
<l>quam nymphae Numa condidit sub antro.</l>
<l>Tandem multiplici madens liquore</l>
<l>et vino miser hinc et inde plenus</l>
<l>lasso corpore debilis tremensque</l>
<l>adiutus socia manu cubile</l>
<l>ascendit crapula movente somnum.</l>
<l>Vix horae spatio quiete functus</l>
<l>assurgens medio toro resedit</l>
<l>et prensa digitis virilitate</l>
<l>Bacchi flumina iecit in sodales,</l>
<l>nec soli nocuit sibi bibendo.</l>
<l>Arrident socii, iacens sed ille</l>
<l>laxo podice ter quater pepedit.</l>
</lg>
</div2>
<div2>
<head>LXVII. Ad Appium</head>
<lg>
<l>Quis furor ereptam fletu vexare sororem</l>
<l>atque supervacuo fata dolore queri?</l>
<l>Non lacrimis revocanda soror nec fletibus ullis</l>
<l>flectitur inferni ianua nigra dei.</l>
<l>Indefessa ratis semper nova pondera sentit,</l>
<l>ducitur et nigro semper onusta lacu.</l>
<l>Aeacus innumeris licet urnam impleverit umbris,</l>
<l>umbras non fessus gaudet habere novas.</l>
<l>Hac rate vecta soror, hanc illa admissa per urnam,</l>
<l>et fixum cunctis illa peregit iter.</l>
<l>Tu quoque, sed sero, similem patiere ruinam</l>
<l>et Latia ad infernas umbra traliere domos.</l>
<l>Ipse ego seu sero vel sim cito raptus: iturum</l>
<l>protinus excipiet nigra carina caput.</l>
<l>Pone modum lacrimis: fuerit sat habere nepotes,</l>
<l>pignora quos, Appi, certa sororis habes.</l>
</lg>
</div2>
<div2>
<head>LXVIII. Ad Lucidum</head>
<lg>
<l>Torvus ab incultis rediit modo vallibus Argus</l>
<l>et nimium nostro laesus amore furit.</l>
<l>Non datur, ut quondam, formosi intrare Severi</l>
<l>limina, quae multo durior hospes habet.</l>
<l>Roma relinquenda est, si non licet ore Severi</l>
<l>et facie nivibus candidiore frui.</l>
<l>Nunc aestus pulvisque mihi sentitur amanti</l>
<l>meque magis tepidi territat aura Noti.</l>
<l>Nunc Scythiam videor Pontumque habitare rigentem,</l>
<l>nunc mihi sentitur, sed sine sole, dies.</l>
<l>Omnia sunt invisa mihi mutataque rerum</l>
<l>semina non solita condicione manent.</l>
<l>Vivere me credis conclusum faucibus Aetnae?</l>
<l>Non vivit si quem, Lucide, torquet amor.</l>
</lg>
</div2>
<div2>
<head>LXIX. Ad libellum</head>
<lg>
<l>Sit iam nequitiis modus, libelle,</l>
<l>nam bilem totiens pudet movere</l>
<l>doctis auribus et choro diserto.</l>
<l>Nugarum satis et facetiarum:</l>
<l>hos lusus fugiunt severiores,</l>
<l>notant naribus et subinde aduncis.</l>
<l>Sit iam nequitiis modus, libelle.</l>
</lg>
</div2>
</div1>
</body>
<back>
<div1>
<head>APPENDICE</head>
<div2>
<head>1. Ad Platinam Campanus</head>
<lg>
<l>Quid longae mihi lucubrationes,</l>
<l>quid prodest studii labor tenacis,</l>
<l>si tales chelys exitus datura</l>
<l>tormenta et pretium futura plectri?</l>
<l>A quanto melius ligone terram,</l>
<l>versare et domitos boves fuisset</l>
<l>curvo, Platina, subdidisse aratro!</l>
</lg>
</div2>
<div2>
<head>2. Ad Phosphorum</head>
<lg>
<l>E cavea infelix dilectos specto sodales,</l>
<l>quos vidi inedia liber in urbe prius,</l>
<l>nec datur e cavea minimam dimittere vocem,</l>
<l>quod tibi non ullus, garrula pica, negat.</l>
<l>Cum sit sors eadem nobis caveaque premamur,</l>
<l>cur mihi non eadem quae tibi lingua datur?</l>
</lg>
</div2>
<div2>
<head>3. Ad Augustinum Maphaeum</head>
<lg>
<l>Quod ventus mihi fluctuet solutus</l>
<l>effundens st&lt;r&gt;epitu graves querelas,</l>
<l>Augustine, dari putas salutem</l>
<l>Campano tenebris situque merso.</l>
<l>Non salus mihi corporis rogatur,</l>
<l>sed mens indiget adiuvante dextra:</l>
<l>hacc nullis Arabum potest medellis</l>
<l>sanari aut crepitu tonante ventris,</l>
<l>sed solo mihi numinis favore.</l>
</lg>
</div2>
<div2>
<head>4. Tou Kampanou Heptoumuleiou ta epigrammata</head>
<lg>
<l>Esses thesauri domus reposti:</l>
<l>fecit composita manu architectus,</l>
<l>sed nullo tamen innitescis auro.</l>
<l>A&lt;h&gt; quam dura lues, scelus nefasque!</l>
<l>Nunc squa[l]les lacrimis, tonas querelis</l>
<l>carcer fatiferi situs et horror.</l>
</lg>
</div2>
<div2>
<head>5. Ad Phosphorum</head>
<lg>
<l>Dic quis te comitem dedit tenebris,</l>
<l>aut quis participem Stygis palud&lt;is&gt;</l>
<l>fecit lumina...</l>
</lg>
</div2>
<div2>
<head>6. Ad Lucifium Pomponius</head>
<lg>
<l>Lucili studium nocet necatque</l>
<l>et dat carceribus suos alundos:</l>
<l>quam duro melius solum bidente</l>
<l>versaremus, ut omnis interiret</l>
<l>vanarum ardor amorque litterarum.</l>
</lg>
</div2>
<div2>
<head>7. Ad Ioannem</head>
<lg>
<l>Ioannes, Venetae decus Camenae,</l>
<l>quondam, dum licuit, mihi fidelis,</l>
<l>sic te candida, sic beata quondam</l>
<l>integrum omnibus augeat senectus</l>
<l>et sis in Veneto bonus senatu!</l>
<l>Si nostri superest, ut esse credo,</l>
<l>cura et Pieridum novem minister</l>
<l>servas quos tibi fudimus liquores,</l>
<l>si nobis retines fidem priorem,</l>
<l>huc mittas celerem brevemque chartam,</l>
<l>quae me tam recreabit una, &lt;...&gt;</l>
<l>quae gaudet posito labore festus</l>
<l>colonus, glaciem Canemve dirum</l>
<l>qui sensit miser acriore caelo.</l>
<l>Nam donec nivibus tegentur Alpes,</l>
<l>dum Libys tumidos dabit leones,</l>
<l>dum septem iuga Romuli manebunt,</l>
<l>dum fulmen Iovis audient Epiri,</l>
<l>hoc te pectore continebo semper.</l>
<l>Sed dum altae nivibus tegentur Alpes</l>
<l>dum Libys tumidos dabit leones,</l>
<l>dum septem iuga Romuli manebunt,</l>
<l>dum fulmen Iovis audient Molossi,</l>
<l>tu hoc sub pectore vixeris perennis,</l>
</lg>
</div2>
<div2>
<head>8. Ad Pomponium</head>
<lg>
<l>Fortunae, gladiis trucique fato,</l>
<l>Pomponi, rigida resiste mente,</l>
<l>nec te sors mala nubilumque tempus</l>
<l>oblitum faciat severitatis.</l>
<l>Virtus difficili labore crescit,</l>
<l>ornat plurima militem cicatrix</l>
<l>et robur bona Reguli vetustas</l>
<l>laudavit; Mario fames sitisque</l>
<l>et canna toleratus in palustri</l>
<l>somnus perpetuum dedere nomen.</l>
<l>Sic nobis quoque carcer et cruentis</l>
<l>(saevum!) funiculis retorta membra</l>
<l>et quicquid patimur laboriosum,</l>
<l>cum deus nitido favebit ore,</l>
<l>fiet maxima protinus voluptas.</l>
</lg>
</div2>
<div2>
<head>9. Ad quendam</head>
<lg>
<l>Fulginas, patriae nitor Camenae,</l>
<l>quondam, dum licuit, mihi sodalis,</l>
<l>si nostri superest, ut esse credo,</l>
<l>cura, si veteres ioci, lepores</l>
<l>nondum deciderint, amicus atque</l>
<l>in tantis remanes mihi procellis,</l>
<l>ne, quaeso, a solita sodalitate</l>
<l>mentem dimoveas, perennis uno</l>
<l>sed semper maneas tenore fidus.</l>
<l>Non semper glaciem Canemve dirum</l>
<l>colonus patitur, quiescit atque</l>
<l>interdum posito labore festus,</l>
<l>nec me perpetuis acerba curis</l>
<l>fortuna afficiet cadetque livor:</l>
<l>qui si perstiterit malusque nolit</l>
<l>vivum linquere, mortuum relinquet.</l>
</lg>
</div2>
<div2>
<head>10. Ad quendam Contarinum</head>
<lg>
<l>Quondam, dum licuit, frequentiores</l>
<l>mittebam tibi, Contarine, nugas,</l>
<l>nugas rusticolae rudisque Musae:</l>
<l>me nemo e Venetis petiit lacunis,</l>
<l>cui non continuo darem Camenas</l>
<l>ad te vel Numidam tuum ferendas.</l>
<l>At nunc: carcere sordido sepultus</l>
<l>si sum dissimilis mei silendo,</l>
<l>da, quaeso, veniam pio timori:</l>
<l>nam non deposui sodalitatem</l>
<l>intra viscera fida sempiternam,</l>
<l>heu, sed me vetat acris ira fati</l>
<l>et versutia temporis maligni.</l>
</lg>
</div2>
<div2>
<head>11. Ad eundem</head>
<lg>
<l>Dum celsae nivibus tegentur Alpes,</l>
<l>dum Libys tumidos dabit leones,</l>
<l>Aegyptus segetes, rates Hiberus,</l>
<l>durabit pietas, fides amorque,</l>
<l>Contarine, tuus: loquentur omnes</l>
<l>gentes quod Numidae tuo dedisti,</l>
<l>nec ulla Alvisium tacebit aetas.</l>
<l>Fac perstes modo nobilemque mentem</l>
<l>firma perpetui nitore amoris:</l>
<l>nam vivit Numida et truces sagittas</l>
<l>fregit Tartareae malignitatis.</l>
<l>Vix credes, puto, cum repente</l>
<l>vatem laetus in Veneta videbis urbe,</l>
<l>ni Byzantiacum sequatur axem.</l>
</lg>
</div2>
<div2>
<head>12. Carmina Campani ad Lucullum</head>
<lg>
<l>Nostri gloria fructus iste caeli,</l>
<l>Campani agricolae perenne munus,</l>
<l>usum temporibus Neronianis.</l>
<l>Tanta non fuerat prius voluptas,</l>
<l>nec unquam melepeponas Camillus</l>
<l>gustavit, Curius gravisve Cursor,</l>
<l>Pompeius neque Crassus aut Lucullus.</l>
<l>Ergo quanta mero fuit reperto</l>
<l>Baccho gloria, tanta sit colonis,</l>
<l>qui primum ambrosios dedere succos.</l>
<l>Quod misi calamos, ineptus a te</l>
<l>fortassis merito queam vocari,</l>
<l>cum longe aerisono solo Curetum</l>
<l>distent Hernica iura, sed rubentes</l>
<l>quod mitto melepeponas repertos</l>
<l>Campani ingenio prius coloni,</l>
<l>nil tam conveniens dedisse dicar.</l>
</lg>
</div2>
</div1>
</back>
</text>
</TEI.2>
