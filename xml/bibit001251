<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Ragguagli di Parnaso</title>
      <author>Traiano Boccalini</author>
    </titleStmt>
    <extent>1952 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001251</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Ragguagli di Parnaso e scritti minori</title>
        <author>Boccalini, Traiano</author>
        <editor id="ed">Firpo, Luigi</editor>
        <publisher>G. Laterza e Figli</publisher>
        <pubPlace>Bari</pubPlace>
        <date>1948</date>
        <note>3 v.</note>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language><language id="lat">Latino</language><language id="spa">Spagnolo</language></langUsage>
    <textClass>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Correzione linguistica</item>
    </change>
    <change>
      <date>2003-06-05T00:00:00.000+02:00</date>
      <respStmt>
        <name>Marina Larena</name>
        <name>BIBIT</name>
      </respStmt>
      <item>Codifica XML - Codifica con software</item>
    </change>
    <change>
      <date>2003-06-07T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1 type="dedica">
<head>Dedica</head>
<opener><salute>ALL'ILLUSTRISSIMO E REVERENDISSIMO MIO SIGNORE E PADRONE SINGOLARISSIMO IL SIGNOR CARDINALE BORGHESI.</salute></opener>
<p>Quel tempo che avanza alle fatiche de' miei <title lang="lat">Commentari</title>, che ogni giorno fabbrico sopra gli <title lang="lat">Annali</title> e le <title lang="lat">Istorie</title> del prencipe degli scrittori politici Cornelio Tacito, volontieri per mia ricreazione spendo nella piacevole composizione de' <title>Ragguagli di Parnaso</title>; ne' quali, scherzando sopra le passioni e i costumi degli uomini privati non meno che sopra gl'interessi e le azioni de' prencipi grandi, nell'uno e nell'altro soggetto sensatamente mi son forzato dir daddovero. Son stato ardito presentar a V.S. illustrissima questo primo parto dell'ingegno mio debolissimo, perché essendo Ella quel mio liberalissimo mecenate, che con la viva protezione che si è degnata pigliar di me mi dà ozio di attendere a questi studi, conseguentemente ancora sue tutte vengono ad esser quelle cose che escono dalla mia penna. Conosco benissimo la molta sproporzione che è tra la grandezza di V.S. illustrissima e la bassezza del mio picciol dono; ma l'obbligo di misurar i doni con la qualità del soggetto al quale si presentano, è solo di quelli che donano per elezione, non mio, che le presento questi frutti dello steril campo dell'ingegno mio per obbligo strettissimo che ho con esso lei, alla quale per debito di gratitudine ho consecrato tutto me stesso. Conservi Iddio lungo tempo prospera la persona di V.S. illustrissima: alla quale facendo umilissima riverenza, prego e auguro il compimento de' suoi desidèri.</p>
<closer><dateline>Di Venezia, li 21 di settembre MDCXII.</dateline><signed>Di V.S. illustrissima e reverendissima umilissimo e obbligatissimo servidore TRAIANO BOCCALINI.</signed></closer>
</div1>
<div1 type="prefazione">
<head>Premessa</head>
<opener>A CHI LEGGE</opener>
<p>Co' gnatoni sempre famelici, i quali, benigno lettore, allora che fino alla gola hanno pieno il ventre, e che però grandemente essendo satolli delle vivande condite anco con le più esquisite delicatezze, per dar nuovi gusti al palato, fino si sono chimerati i zuccheri bruschi; molto acconciamente possono esser assimigliati i curiosi virtuosi, voracissimi parasiti de' libri e insaziabili pacchioni di tutte le più saporite scienze: i quali, allora, che fino all'ultima sazietà hanno crapulato i seri studi di Aristotile, d'Ippocrate, di Livio, di Virgilio, di Euclide e di altri pregiatissimi autori, anche le ore della ricreazione che si concedono al riposo del corpo, al ristoro dell'animo, non potendo soffrire che passino senza molta utilità, la stessa lezione di qualche piacevole composizione vogliono che tutta sia studio fruttuoso. Onde per dar sempre delicato pasto ai voraci ingegni loro, fino hanno desiderato i zuccheri bruschi di veder nelle altrui nuove e capricciose composizioni meschiato il serio col piacevole: negozio che a' virtuosi così sempre è riuscito difficile, come agli alchimisti il fissare il mercurio: e il desiderio intenso che gli ambiziosi scrittori hanno di far acquisto della pubblica lode, non punto essendo inferiore all'ingorda avarizia degli alchimisti, ha cagionato che infiniti di essi più che molto hanno chimerato e sudato per talmente congelare l'instabil mercurio di unir l'utile col dolce, ch'egli stia saldo alla botta del martello di un sodo giudicio che sia inimico della falsa alchimia delle scurrilità. Nel numero di questi, stimolato dall'ardente sete di quella gloria della quale gl'ingegni migliori degli uomini sono idropici, mi trovo ancor io: il quale in somigliante sofistica alchimia ho soffiato più anni, e con qual felicità sta posto nel giudicio che ne farai tu. Questo grandemente mi consola, che se in quest'arte chimica averò gettate le bocce e 'l carbone e così consumato l'olio e l'opera, spero nondimeno che appresso di te non solo mi scuserà la difficultà dell'impresa e l'impossibilità del negozio, ma che tu nel mal successo della cosa loderai quella mia buona intenzione che ho avuta, di giovarti e dilettarti: per la quale tanto ho vegliato e sudato, che in essa più ho deteriorato la mia salute, che consumato carta e inchiostro. Né a me può apportar biasimo che l'infelice fine che in questa alchimia hanno fatta molti altri letterati, non mi abbia potuto spaventare dall'intraprender negozio di così certo pericolo; perché nelle virtuose imprese, che in estremo sono difficili o che all'ardir degli uomini sono impossibili, anzi lode d'animo generoso che biasimo di temerità altrui acquista il solo aver avuto cuore di tentarle. E nella lotta che altri facesse con Ercole, assai onorata gloria riportarebbe, se, nel primo assalto non lasciandosi gettare a terra, facesse qualche ancorché debole contrasto. Di questo son sicuro, che se io, come quasi parmi di esserne certo, con questi miei <title>Ragguagli di Parnaso</title> non averò, come estremamente mi sono affaticato di fare, conseguito l'intento mio di in un tempo medesimo dilettarti e giovarti, a' bell'ingegni nondimeno che verranno forse averò agevolata la strada di darti un giorno con le loro nuove e curiose invenzioni quell'util gusto, quella virtuosa dilettazione, che sommamente avendo desiderato, non ho saputo né potuto conseguir io. Né questo spero indarno; perché l'obbligo della presente tanto facil navigazione alle ricche Indie non tanto abbiamo al primo fortunatissimo scopritor di esse Cristofano Colombo, quanto ad Americo Vespucci, a Ferrante Magaglianes e a quei moderni piloti che con le coraggiose navigazioni loro le hanno data compita perfezione. E l'incomparabil beneficio della stampa, invenzione di così gran meraviglia, non tanto riconosciamo da quell'immortal cavaliere Giovanni Magontino, primo ritrovatore di essa, quanto da quelli che con l'industria delle ben impiegate fatiche loro, di rozza che nel suo primo principio ella era, l'hanno ridotta a quella isquisita perfezione che ora vediamo e godiamo: essendo verissimo il detto del magno Tacito, che sempre ha ricco raccolto di lodi colui che semina fatiche virtuose: mercé che largamente con liberalissima mano "<foreign lang="lat" rend="italic">suum cuique decus posteritas rependit</foreign>".</p>
</div1></front>
<body>
<div1 n="Parte prima">
<div2 type="capitolo">
<head>Ragguaglio I</head>
<argument><p>L'università de' politici apre un fondaco in Parnaso, nel quale si vendono diverse merci utili al virtuoso vivere dei letterati.</p></argument>
<p>Il negozio che l'università de' politici per tanti mesi ha trattato con questi ministri camerali, di poter aprire in Parnaso un pubblico fondaco della lor nazione, con amplissimi privilegi per li politici, la settimana passata fu concluso e stabilito; i quali ieri nella piazza del mercato fecero una pomposa e molto ricca mostra di tutte le merci delle quali gli uomini hanno necessità maggiore: e così come il menante non si terrà a fatica il notar qui le più principali, così fermamente crede che a' galantuomini non sarà discaro il leggerle.</p>
<p>Primieramente dunque in quel mirabil fondaco si vende copia grande di borra, dalle persone di bassa mano tenuta vile, ma a gran prezzo comperata dagli uomini sensati di corte; i quali hanno conosciuto che ella è cimatura di quei preziosi panni della prudenza che gli uomini saggi fabbricano con la soprafina lana della tolleranza, e serve per empir i basti della servitù, affine che dolcemente calchino nella schiena dei miseri cortigiani e non facciano loro quei guidareschi, che bruttissimi si veggono in quei, i quali, con tutto che capital nemici si conoscano delle fatiche, s'inducono nondimeno ad andar in corte con sicura speranza di darvisi buon tempo e di comandar ad altri nel proprio servigio. Per cosa molto singolare è stato notato da molti, che di tanto preziosa borra hanno fatta compra molto grande alcuni giovani, i quali, con tutto che vivano nelle case loro paterne, di essa nondimeno hanno empiuti alcuni basti piccioli, a' quali si assuefanno nel servigio delle case private: tutto affine di non andar nelle corti polledri, e nel ricever la prima volta il pesante basto della servitù cortigiana, assicurarsi di non far quei pazzi spropositi che violentano i maestri di casa, severi cozzoni delle corti, a dar loro crudelissime nervate di amari disgusti, per indurli alla tolleranza di quel faticoso servigio.</p>
<p>Nel medesimo fondaco si vende ancora copia molto grande di pennelli, eccellentissimi per quei prencipi che nelle urgenti occasioni loro sono forzati dipinger ai popoli il bianco per lo nero; e benché questa sia mercatanzia solo da prencipi, se ne proveggono nondimeno anche quegli uomini falsi, che, stando sul traffico delle apparenze, non ad altro attendono che all'infame professione di ridere, d'ingannare e di aggirar la semplice brigata con le belle parole e co' cattivi fatti.</p>
<p>Tengono ancora numero infinito di occhiali di mirabili e diversissime virtudi; percioché alcuni servono per far veder lume a quegli uomini salaci, a' quali nel furor delle libidini di modo si scorta la vista, che non discernono l'onor dal vituperio, non riconoscono l'amico dal nemico, lo straniere dal parente, né altra cosa che meriti che gli sia portato rispetto. Così grande è lo spaccio che quei mercatanti politici fanno di simil sorte di occhiali, che si è venuto in chiara cognizione che rari sono gli uomini che nelle cose carnali abbiano buona vista.</p>
<p>Alcuni occhiali poi vi sono i quali servono per altrui non far veder lume; e gli stessi politici affermano che, se bene agli uomini tutti, particolarmente nondimeno ai cortigiani più sono necessari di quei della vista lontana: mercé che avanti gli occhi dei galantuomini spesse volte si parano cose oltra modo spiacevoli; e perché il voltar loro le spalle spesse volte è un tirarsi addosso l'ira degli uomini potenti, il rimirarle è un crudelmente martorizzar se stesso. Il porsi in quella occasione così mirabili occhiali al naso, opera che altri libera se stesso dal travaglio di veder le cose stomacose di questo mondaccio tanto corrotto, e alla sciocca brigata si fa credere che altri voglia rimirarle con maggior accuratezza.</p>
<p>Altri occhiali servono per conservar la vista a quei poco amorevoli, a' quali, lo stesso primo giorno della nuova dignità ricevuta, ella grandemente fino al termine dell'ingratitudine s'ingrossa; dicono quei politici del fondaco, che sono fabbricati con la preciosa materia della tenace memoria de' benefìci ricevuti, e della ricordanza della passata amicizia.</p>
<p>Ma mirabilissimi sono quegli occhiali fabbricati con maestria tale, che altrui fanno parer le pulci elefanti, i pigmei giganti; questi avidamente sono comperati da alcuni soggetti grandi, i quali, ponendoli poi al naso dei loro sfortunati cortigiani, tanto alterano la vista di quei miseri, che rimunerazione di cinquecento scudi di rendita stimano il vil favoruccio che dal padrone venga loro posta la mano nella spalla, o l'esser da lui rimirati con un ghigno, ancor che artificioso e fatto per forza.</p>
<p>Ma gli occhiali ultimamente inventati in Fiandra, a gran prezzo sono comperati dagli stessi gran personaggi e poi donati ai loro cortigiani; i quali, adoperati da essi, fanno parer loro vicinissimi quei premi e quelle dignitadi alle quali non giunge la vista loro, e forse non arriverà l'età.</p>
<p>Oltre a ciò, nello stesso fondaco, ma però a prezzo carissimo, si vendono gli occhi umani; e sono di ammiranda virtù, poiché non è possibil credere quanto altri migliori le cose proprie, quando le rimira con gli occhi d'altri. Anzi gli stessi politici sopra la coscienza loro affermano che non con altro istrumento altri meglio può giugner alla felicità di conseguir quella eccellentissima virtù, tanto ambita dagli uomini grandi, del "<foreign lang="lat" rend="italic">nosce te ipsum</foreign>".</p>
<p>Si vendono anche in quel fondaco alcuni compassi: non già fabbricati di argento, di ottone o di acciaio, ma del puro interesse della più soprafina riputazione che si trovi in tutta la miniera dell'onore: e sono mirabilissimi per misurar con essi le proprie azioni; poiché l'esperienza chiaramente ha fatto conoscer ad ognuno, che i compassi fabbricati della vil materia del capriccio e del solo interesse, poco giusti riescono a quelli che ne' negozi loro desiderano tirar le linee parallele: oltre che simili compassi, a quelli che esattamente posseggono l'arte di ben saperli operare, molto eccellenti riescono per pigliar le misure giuste della latitudine di quei fossi, che altri per sua reputazione è forzato saltar netto, senza correr pericolo di cader nel mezzo di essi e vergognosamente seppellirsi vivo nel fango dell'imprudenza; né con altro istrumento quei scialacquoni che, avendo la borsa da privato, vogliono far spese da prencipe, meglio imparano la necessaria virtù di far il passo conforme alla gamba, che con questi compassi.</p>
<p>Vendono anche gli stessi politici numero grande di bussole usate dagli agrimensori: le quali più che necessarie sono per ben squadrar prima per tutti i versi quelli co' quali altri deve trattar negozi gravi o conferir secreti importanti.</p>
<p>Gran spaccio si fa anco in quel fondaco di alcuni ferri, che molto somigliano quei che spesso sono adoperati dai chirurghi e dai cavadenti; e servono per slargar le fauci a quegli infelici cortigiani, che, della necessità dovendo far virtù, spesse volte sono forzati inghiottir grosse cocozze in vece di picciole pillole masticine.</p>
<p>Tengono ancora copia grande di scope, fatte di circonspezione; delle quali i più accorti cortigiani si proveggono per diligentemente nettar mattina e sera le scale da quelle pericolose fave che vi seminano alcuni maligni, che, maggior gusto sentendo in guastar i fatti altrui che in accommodar i propri, solo si esercitano nel vergognoso mestiere di far romper il collo alla riputazione degli uomini onorati.</p>
<p>Nel medesimo fondaco si vende ancora, ma a peso di oro, il finissimo inchiostro, molto più prezioso dell'azzurro oltramarino, il quale, dalle penne dei letterati scrittori virtuosamente disteso nelle carte, serve per imbalsamar e render odoriferi i cadaveri dei virtuosi, ove quei degl'ignoranti gettano insopportabil fetore e presto si convertono in cenere; e con questo solo inchiostro nella memoria delle genti si eterna quel nome degli uomini letterati, che in quei che non sanno, subito muore che chiudono gli occhi: balsamo per certo di virtù sopra umana, poiché quei che se ne ungono vivono ancor che muoiano, e dal mondo solo partendosi col corpo, eternamente vi stanziano con la memoria degli scritti loro.</p>
<p>Somma grande di danaro cavano ancora quei politici da un olio che vendono, più volte stato sperimentato esquisitissimo per corroborar lo stomaco de' cortigiani: affine che, senza indebolir la complessione della pazienza, gli sfortunati francamente possano digerir gli amari disgusti che così spesso sono forzati inghiottir nelle corti.</p>
<p>Vendono ancora in alcune picciole ampolle di vetro — e di queste il menante che scrive le presenti cose è stato fortunato di averne una per onesto prezzo — l'odorifero sudor umano, mirabilissimo per profumar quei che con la fragranza dei muschi e dei zibetti delle onorate fatiche loro vogliono poter con la penna in mano comparir tra gli uomini letterati.</p>
<p>Gran spaccio si fa ancora in quel fondaco di alcuni morselletti fatti di finissima pasta reale, molto eccellenti per aguzzar l'appetito di certi ostinati stoici: affine che con somma avidità sappiano mangiar quelle stomachezze di questo mondo, le quali, con tutto che altrui muovano nausea grande e affatto repugnino al gusto degli uomini buoni, altri nondimeno, per non tirarsi addosso l'ira dei più potenti e così sconcertar le cose proprie, è forzato far ostentazione di sommamente bramarle, e con avidità grande mangiarle con rabbia di fame.</p>
<p>Di più si veggono ancora in quella bottega molto grandi vasi di confetti muschiati: ottimi per far odorar il fiato ai secretari, ai consiglieri, a quei senatori delle republiche, che sono obbligati lasciarsi infracidar i secreti in corpo.</p>
<p>In un magazzino poi spartato vendono pastoie da cavalli, fabbricate del ferro della maturità; e con tutto che da alcuni poco saggi, come istrumenti da bestie, grandemente siano abborrite, gli uomini nondimeno accorti le hanno poste in così gran credito, che a molto caro prezzo sono comperate da quegl'ingegni precipitosi che, in sommo spavento avendo la giudiziosa maturità del procaccio, tutte le faccende loro precipitosamente si dilettano incamminare e fornire per le poste.</p>
<p>Ma niuna altra mercatanzia di quel ricco fondaco ha spaccio maggiore di alcuni ventagli fabbricati non già di penne di struzzo, di pavone o di altro più ben colorato uccello, ma di erbe e di fiori; e perché messer Andrea Mattioli, erbolario delfico, tra que' fiori e quelle erbe ha riconosciuto l'infernal nappello retino, gli accorti virtuosi di Parnaso sono venuti in chiara cognizione che quei misteriosi ventagli non già servono per altrui far fresco nel caldo della state, ma per cacciar quelle fastidiose mosche dal naso, le quali alcuni mal accorti avendo voluto levarsi con la violenza del pugnale, da loro stessi vergognosamente lo si sono tagliato.</p></div2>
<div2 type="capitolo">
<head>Ragguaglio II</head>
<argument><p>L'ordinaria guardia del territorio di Parnaso, avendo fatto cattura di un poetaccio capitalmente sbandito da Parnaso, gli trova nelle calze un mazzo di carte da giuocare; le quali vedute da Apollo, ordina ch'egli nelle pubbliche scuole legga il giuoco del trionfetto.</p></argument>
<p>Affine che gl'ignoranti con la lordura degli animi loro sopramodo sporchi non profanino i virtuosi luoghi di Parnaso, sono già molti anni che Apollo fece venir di Sicilia due compagnie di poeti frottolanti e barzellanti, uomini arrischiati nella rima e valenti coi concetti in mano: officio de' quali è perpetuamente scorrer il paese e tener netta la campagna. Questi, otto giorni sono, fecero prigione un poetaccio capitalmente sbandito da Parnaso, al quale con tutto che fosse stato interdetto l'uso dei libri e l'esercizio della penna, egli nondimeno, al dispetto di Apollo e in dispregio delle serenissime muse, tutto il giorno si vedeva sporcar le carte di versi e fino pretender il sovrano nome di poeta. Aggravò il demerito di quell'uomo miserabile un mazzo di carte da giuocare che gli sbirri, mentre lo cercavano, gli trovarono nelle calze: le quali, per esser mero vizio, portano con esso loro la pena capitale; onde subito essendo state portate ad Apollo, egli sommamente rimase maravigliato della brutta invenzione che hanno saputo ritrovar i viziosi, per gettar il tempo, consumar la riputazione e le facoltadi. Ma molto maggiore si fece lo stupore di Sua Maestà, quando intese che tant'oltre era passata la sciocchezza degli uomini, che chiamavano giuoco quella cosa nella quale tanto crudelmente si fa daddovero, e che dilettazione, trastullo e passatempo stimavano il metter in compromesso quel danaro che si acquista con tanti sudori e che serve a tante cose, che senza lui il moderno mondo riputarebbe Aristotile un ignorante, Alessandro Magno un plebeo. A costui chiese Apollo qual giuoco delle carte sopra tutti gli altri più gli era familiare; e perché ei gli rispose esser il trionfetto, Apollo gli comandò che lo giuocasse: e avendo egli ubbidito, non così tosto penetrò Sua Maestà i cupi magisteri di simil giuoco, che esclamò il giuoco del trionfetto esser la vera filosofia dei cortigiani, la necessarissima scienza che doveano apprender gli uomini tutti che non voleano viver alla balorda; e mostrando che molto gli dispiacesse l'affronto che era stato fatto a quell'uomo, prima l'onorò col nome di virtuoso, e appresso, avendolo fatto sciôrre, comandò ai bidelli che la mattina seguente aprissero un particolar ginnasio, dove col salario di cinquecento scudi l'anno quell'uomo singolare per pubblico benefizio dovesse leggere il prestantissimo giuoco del trionfetto, e sotto gravissime pene impose ai platonici, ai peripatetici, a tutti i filosofi morali e ad ogn'altro virtuoso di Parnaso, che dovessero apprendere scienza tanto necessaria: la quale acciò non cadesse loro dalla memoria, gli obbligò ad esercitarsi in quel giuoco un'ora del giorno.</p>
<p>Ancor che ai letterati cosa molto strana paresse che da un giuoco vilissimo da sbirri fosse stato possibile cavar documento alcuno utile alla vita degli uomini, sapendo nondimeno tutti che Sua Maestà giammai non comandò cosa che a' suoi virtuosi non apportasse frutto grandissimo, così volontieri ubbidirono, che la scuola di quel giuoco fu frequentatissima. Ma come prima i letterati scoprirono i magisteri cupi, i secreti reconditi e gli artifici ammirandi dell'eccellentissimo giuoco del trionfetto, fino all'ottavo cielo commendarono l'alto giudizio di Sua Maestà, celebrando e magnificando per tutto, che né la filosofia, né la poetica, né le mattematiche, né l'astrologia e le altre più pregiate scienze, ma che solo il mirabilissimo giuoco del trionfetto, a quelli particolarmente che negoziavano nelle corti, insegnava l'importantissimo secreto, che ogni cartaccia di trionfo piglia tutte le più belle figure.</p>
</div2>
<div2 type="capitolo">
<head>Ragguaglio III</head>
<argument><p>Avendo Apollo avuto l'infelice avviso dello sceleratissimo assassinamento commesso nella persona del potentissimo re di Francia Enrico quarto, per l'indennità de' suoi dilettissimi franzesi, comanda che dall'Arcadia sia mandato potente soccorso in Francia.</p></argument>
<p>Per corriere espresso in grandissima diligenza spedito dalla virtuosissima università di Parigi, ebbe Apollo la sera delli ventidue del corrente l'acerbissima nuova dell'assassinamento commesso nella persona del glorioso re di Francia Enrico quarto: avviso che talmente trafisse l'animo di Sua Maestà, che per segno di un intimo dolore con una oscurissima nube si velò subito la faccia, dalla quale per tre giorni continovi versò pioggia di abbondantissime lacrime; e i letterati tutti, spagnuoli, inglesi, fiaminghi, tedeschi e italiani, con abbondanza maggiore di lacrime si son veduti pianger il caso infelicissimo di tanto re, che gli stessi franzesi: la ferita dei quali, avendo passato loro il cuore, così e stata mortale, che poco sangue ha gettato di lacrime. Non si deve lasciar di scriver in questo luogo che Apollo tra i suoi più acerbi singulti fu udito prorompere in queste parole, che il mondo era giunto alla fine di presto dover ritornar al suo primo principio, poiché la scelerata perfidia di alcuni era pervenuta a tal colmo di empietà, che fino si era ritrovato chi più volontieri aveva esposto la carissima gioia della vita al manifesto pericolo di esser dilaniato da' carnefici, per acquistar la mala, che la buona fama. Due giorni dopo l'arrivo del corriere, a così gran monarca furono decretate le solite esequie. Onde non solo tutto Parnaso fu veduto coperto di cottone, ma ogni letterato vestì la gramaglia funerale: e per mostrar a tutto il sacro collegio dei virtuosi che era mancato al mondo il padre delle buone lettere, il mecenate dei vertuosi, le stesse serenissime muse, con le chiome disciolte, in abito vedovile, assisterono al pio offizio delle esequie: atto di mestizia non più veduto in Parnaso dopo la morte del liberalissimo Ottaviano Augusto. Più di dugento lucubratissime orazioni recitarono i letterati di tutte le accademie, delle universitadi e delle sètte de' filosofi; e pur delle infinite virtudi di così gran re solo fu lodato il sopra umano valor militare di lui: è ben vero che per i molti gemiti dei vertuosi gli oratori poco furono uditi. Onde parendo ad Apollo che spezie di crudeltà fosse con il pugnale della ricordanza di così lacrimevol perdita perfricar l'acerba ferita che con il mondo tutto avevano fatto le buone lettere, comandò che le esequie di re tanto magnanimo non più si proseguissero, poiché tale e tanto era il bene che si era perduto, che per non viver in perpetua afflizione il mondo doveva sforzarsi di presto scordarsene: e tanto maggiormente, quando le eroiche virtudi dell'invittissimo re Enrico a tal colmo di eminenza erano arrivate, che più non avevano bisogno delle lodi umane. E perché il nobilissimo regno di Francia, al pari della stessa virtuosa Grecia — come chiaro testimonio ne rende la stessa biblioteca delfica, piena di numero infinito di dottissime fatiche dei virtuosi franzesi, — sommamente è benemerito delle buone lettere, per indennità di quel florido regno tanto amato da Sua Maestà e per sicurezza dei suoi dilettissimi franzesi, comandò che dall'Arcadia quanto prima fossero mandati in Francia sessantamila somari. Si sa che alcuni virtuosi, che fortemente rimasero maravigliati di questa risoluzione, ricordarono a Sua Maestà che la Francia, — la quale si trovava armata di così numerosa e coraggiosa nobiltà a cavallo, che non solo non conosceva e non temeva i pericoli, ma che talmente gli sprezzava, che col lanternino di un cuor intrepido anco di notte perpetuamente li andava cercando; così come con la sua invitta spada aveva saputo acquistarsi monarchia tanto famosa, così ancora nel presente suo infortunio la si avrebbe saputa mantenere, — non aveva bisogno dell'aiuto debole dei somari dell'Arcadia. A questi rispose Apollo che a' suoi dilettissimi franzesi nelle moderne loro calamitadi per sicurezza della floridissima patria loro non era necessaria la loro nobiltà armata a cavallo: ma che la pace e la quiete del regno di Francia solo dependendo dall'unione de' franzesi, questa non con altro più sicuro mezzo potevano conseguire, che con la perpetua ricordanza dei lacrimevoli incendi delle campagne, dei crudeli sacchi delle cittadi, della perdita miseranda che delle facoltadi e della riputazione avevano fatta nelle passate guerre civili di quaranta e più anni; e che per sempre tener vive nella memoria afflizioni tanto lacrimevoli, più di ogn'altra cosa mirabilissimi erano i somari, i quali per instinto di natura in sommo orrore hanno il passar la seconda volta per quella strada, nella quale poco prima essendo caduti, si ricordano di aver corso pericolo di rompersi il collo in un mal passo.</p></div2>
<div2 type="capitolo">
<head>Ragguaglio IV</head>
<argument><p>Michelangelo Buonaroti, mentre copia la bruttissima facciata dell'abitazione di Anneo Seneca, da Pierio Valeriano vien domandato perché egli ciò faccia; e il Buonaroti li rende la cagione.</p></argument>
<p>Ancorché l'abitazione dell'eccellentissimo Anneo Seneca, per amenità di sito, per bellezza di giardini, per abbondanza di fresche e limpidissime acque, per copia di fontane, per moltitudine di appartamenti, ottimi la state e il verno, e per ogni più esquisita delizia che sappia immaginarsi l'umana commodità, in tutte le sue parti possa essere paragonata alla famosa casa d'oro di Nerone, la facciata nondimeno di lei molto è simile ad un fenile ruinoso, ad una stalla da mulattieri; e perché l'altra mattina il celeberrimo Michelangelo Buonaroti in una gran tavola esquisitamente copiava il disegno di lei, Pierio Valeriano, che passando per quella contrada molto rimase maravigliato che un architetto di tanta eminenza gettasse il tempo nel copiar così brutta sporcizia, chiese al Buonaroti che volesse dirli che cosa di singolare egli vedeva in quella facciata, che meritasse la fatica del pennello di un suo pari. Lo stesso Pierio mi ha riferito che Michelangelo gli rispose queste formali parole: — Signor mio, in questa facciata, che a voi tanto par sporca, gl'intendenti dell'arte, così compiutamente scorgono gli ordini tutti dell'architettura dorica, ionica, corinzia e composta dell'essere e non parere, che, per opinione anco dello stesso Vitruvio, per l'ottavo merita di esser aggiunta ai sette miracoli del mondo. Il mio virtuosissimo Giovangirolamo Acquaviva, duca d'Atri, mi ha comandato che li cavi la copia che vedete, e mi ha detto che vuol inviarla a Napoli ad alcuni baroni di quel regno suoi amorevoli, i quali, impazziti nella vanità di parer quei che non sono, hanno somma necessità di oculatamente veder nel disegno di questa facciata come siano fatte le cose degli uomini saggi, che sono e non paiono. —</p></div2>
<div2 type="capitolo">
<head>Ragguaglio V</head>
<argument><p>La contesa nata tra molti letterati, quale nella floridissima republica di Vinegia sia la più preclara legge politica, quale il più prestante costume degno di lode straordinaria, dalla stessa serenissima Libertà veneziana, dai medesimi letterati concordemente eletta arbitra, è decisa e terminata.</p></argument>
<p>Degna di esser scritta è la virtuosa contesa che sei giorni sono nacque tra alcuni letterati di questo stato; i quali mentre discorrevano degli ordini egregi, delle leggi prestantissime e degli altri più rari instituti che in così sublime grandezza mantengono la serenissima repubblica veneziana, sorse tra essi disparere, qual meritasse di avere il primo luogo. E perché ognuno di quei virtuosi ostinatamente come migliore difendeva la sua opinione, affine che tanta differenza senza alterazion di animi fosse decisa, concordemente vennero in questa risoluzione di comparir tutti avanti la stessa serenissima Libertà veneziana, alla quale prima dicessero i sensi loro, e poi a quello si quietassero ch'ella avesse giudicato. Il tutto dunque fu fatto saper a quella serenissima dama, la quale graziosamente si contentò di dar a quei virtuosi la soddisfazione che desideravano.</p>
<p>Pietro Crinito dunque fu il primo, che disse che, essendo legge certissima che tutte le cose che si veggono sotto la luna nascano prima, crescano poi e invecchiando manchino alla fine, cosa degna di molta ammirazione gli pareva che la sola republica veneziana con gli anni ogni giorno più si vedesse ringiovenire, e che quelle leggi, quegli ordini e quegli ottimi instituti, che negli altri principati, dopo molto essersi rilassati, andavano alla fine in dimenticanza, solo in Vinegia si vedessero crescere in rigore, in accuratezza, in maggior diligenza di più stretta osservanza: beneficio quale operava che nella eccelsa republica veneziana non si erano giammai vedute quelle riforme di governo, quei ripigliamenti di stato, che con infiniti tumulti tanto spesso usarono la republica romana e la fiorentina, essendo proprissima virtù del senato veneziano, con la severa osservanza delle sue antiche leggi, perpetuarsi nella sua florida libertà; e che in Vinegia non vedendosi quei difetti che par che non sappiano schifar gli altri potentati, che le diligenze, anco esquisite, in brieve tempo terminino in quelle supine negligenze che ad ogni libertà e a tutti i principati togliono la vita, meritamente gli parea di poter affermare come per cosa certissima, per così fatta prudenza la republica veneziana dover essere eterna col mondo sopra la terra.</p>
<p>Appresso disse Angelo Poliziano che e quello che avea raccontato Pietro Crinito e altri mille ordini veramente eccellentissimi egli ammirava nella prudentissima republica veneziana; ma che rarissima cosa li pareva essere che una republica aristocratica, il vero fondamento della quale dagli scrittori più intendenti delle republiche era riputata la parità de' beni tra la nobiltà, così lungo tempo avesse potuto mantenersi in tanta pace e grandezza in quella sproporzionata disuguaglianza di ricchezze che grandissima si vede nella nobiltà veneziana; nella quale ancor che si trovino i due tanto pericolosi estremi delle immense facoltadi e della molta povertà, in Vinegia nondimeno non si vedeva quel difetto che pareva che con umane leggi non fosse possibile proibire, che il ricco calpestasse il povero; il quale, ancor che grandemente invidiasse la fortuna dei facoltosi, o per la sviscerata carità che in tutta la nobiltà veneziana regna verso la pubblica libertà, o perché le ricchezze, ancorché grandissime, da chi le possiede verso gl'inferiori non fossero abusate, tanto il povero quanto il facoltoso in quella felicissima patria con somma modestia si vedevano viver in pace.</p>
<p>Dopo il Poliziano, disse Pierio Valeriano che l'unico miracolo che altri sommamente doveva ammirare nella republica veneziana, era il sito raro e mirabilissimo dove ella ha fondata la metropoli del suo imperio; dal quale credeva che i signori veneziani immediatamente dovevano riconoscere il benefizio grandissimo dell'augustissima libertà loro, come quello che perpetuamente gli ha assicurati dalle forze di molti prencipi stranieri, che hanno tentato di por loro la catena della servitù al piede.</p>
<p>Seguì poi Giulio Cesare Scaligero, e disse che lo stupor grande della Libertà veneziana, quale di meraviglia empiva il mondo tutto, era che la stessa nobiltà che governava, non solo con animo pazientissimo pagava le gravezze antiche al pubblico erario, ma che con prontezza e facilità incredibile contro se stessa spesso ne pubblicava delle nuove, le quali rigorosamente erano poi esatte dai publici riscuotitori; e che molte volte si era veduto che i nobili veneziani negli urgenti bisogni della republica, prima di aggravar con nuovi dazi i popoli loro, avevano posto mano alla borsa propria: e il tutto con tanta liberalità e prontezza di animo sviscerato verso la pubblica libertà, che simil azione meritava di esser preposta a tutte le meraviglie che si notavano nella felicissima Libertà veneziana, come quella che chiaramente faceva conoscere ad ognuno ch'ella esquisitamente possedeva quella eccellente qualità che rende le republiche eterne, di aver la sua nobiltà tanto svisceratamente innamorata del viver libero, che alla privata utilità allegrissimamente preponeva i pubblici interessi.</p>
<p>Poi disse Bernardo Tasso ch'egli lungo tempo era dimorato in Vinegia, dove di niuna altra cosa più era rimaso meravigliato, che di veder quei nobili medesimi, che tanto si compiacevano de' piaceri, delle delizie e dell'ozio, con tanta virtù di animo governar le cose pubbliche, che altrui sembravano e uomini di vita molto esemplare e signori nati alle perpetue fatiche.</p>
<p>Dopo il parere del Tasso, Francesco Berni, come è suo costume, con piacevolezza che diede gusto alla serenissima Libertà veneziana, disse che la più rara e mirabil cosa che gl'ingegni grandi dovevano ammirar nella republica veneziana era che non solo le lagune, ma i canali tutti della città essendo pieni di granci, i senatori veneziani nondimeno ne pigliavano così pochi, che meritamente da tutte le nazioni erano stimati il sale della terra.</p>
<p>Seguì poi il Sabellico, e disse che, mentre egli scriveva l'istoria veneziana, diligentemente avendo osservato gli ottimi instituti di così prestante Libertà, niuna cosa più ammirava in lei, che il danaro pubblico anco dai senatori bisognosi venisse maneggiato con tanta fedeltà, che tra la nobiltà non solo eccesso capitale, ma somma infamia fosse riputata il bruttarsi le mani di un soldo di san Marco.</p>
<p>Disse appresso Iacopo Sannazzaro che maravigliosa cosa gli pareva nella republica veneziana che, nella nobiltà trovandosi molti mal proveduti de' beni di fortuna, questi nondimeno con pazienza indicibile si vedessero tollerar le miserie private, senza pur nemmeno col pensiero affettar le immense ricchezze pubbliche con quelle sediziose leggi frumentarie e agrarie, con le quali da' suoi cittadini tanto fu travagliata la famosa republica romana; e che era cosa degna di lode e di meraviglia grande, veder che in Vinegia il nobil povero con la sola virtù si sforzava di sollevarsi dalle sue miserie, studiando rendersi meritevole di esser dalla sua patria impiegato ne' carichi lucrosi: onde accadeva che la virtù, il valore e la bontà dell'animo al nobil povero nella republica veneziana servivano per molto ricco patrimonio.</p>
<p>Soggiunse poi Giovanni Gioviano Pontano che tutto quello che era stato detto erano meraviglie grandi, ma che la maggior cosa ch'egli sempre nella Libertà veneziana avea ammirata, era che le immense ricchezze che si trovavano in alcuni soggetti nobili, non operassero quei perniziosi effetti di far gonfiar di boria e di superbia quei che le possedevano, molti de' quali sempre si erano veduti nelle altre republiche; che però instituto rarissimo era che in Vinegia quei senatori che aveano ricchezze da prencipe, in casa poi sapessero viver da privati cittadini e nelle piazze in niuna cosa fossero differenti dai più poveri: e che solo i veneziani avevano saputo trovare il vero modo da separar dalle molte ricchezze quei mali dell'ambizione, della superbia e del séguito dei cittadini poveri, che la famosa Libertà romana non seppe e non poté proibir in Cesare, in Pompeo e in molti altri senatori facoltosi.</p>
<p>Fornito che ebbe il Pontano il suo ragionamento, disse il commendator Annibal Caro che sopra ogni altra meraviglia nella serenissima republica veneziana egli sempre avea ammirato lo stupor grande di veder il serenissimo prencipe di così famosa Libertà con un ossequio, una riverenza, una maestà da re e con una autorità da cittadino, e che il congiungere l'infinita venerazione con la limitata autorità, la lunghezza dell'imperio del prencipe con la modestia, erano temperamenti stati ignoti alla prudenza degli antichi legislatori delle republiche passate, sapienza solo felicemente praticata dal senato veneziano.</p>
<p>Bartolomeo Cavalcanti disse appresso che, come avea notato il Pontano, cosa molto rara era veder nella republica veneziana che le facoltà de' grandi non facessero insuperbire i senatori ricchi; ma che portento molto maggiore era veder che tali fossero gli ordini di quella eccelsa Libertà, tali le santissime leggi di quella eterna republica, che né anco i carichi più supremi attaccassero punto di ambizione e di superbia a quei che con somma autorità gli avevano maneggiati: particolarità altrettanto degna di considerazione, quanto in qualsivoglia altro prencipato o ben constituita republica non mai era stata veduta, come quella che direttamente repugnava alla stessa natura delle cose; e che allora ch'egli fu in Vinegia, non ammirò il ricchissimo tesoro di san Marco, non l'arsenale, non il canal grande co' superbi palagi de' Cornari, de' Grimani, de' Foscari e gli altri edifizi magnificentissimi con spese reali fabbricati in quella miracolosa città, meraviglie solo notate dagli uomini ordinari; ma che cosa veramente ammiranda gli parve che fosse vedere il signor Sebastiano Venieri, poco prima stato generale di così potente armata, famosissimo per la gloriosa vittoria navale che avea ottenuta contro il Turco, ritornar privato in Vinegia, e con tanta civil modestia passeggiar la piazza, che in nessuna cosa era dissimile da que' senatori che non si erano partiti dalla città; e che nella republica veneziana era cosa troppo singolare che i suoi nobili tanta civil modestia e tanta umanità sapessero usare in casa, e che poi fuori ne' magistrati importanti, ne' carichi grandi, con la magnificenza, con la splendidezza e con una reale liberalità si facessero conoscere al mondo non cittadini di una ben ordinata republica, ma uomini nati per comandare soggetti discesi da sangue reale; che però credea certo non altra nazione poter trovarsi al mondo, che meglio sapesse l'arte di accommodarsi alla modestia dell'ubbidire e alla grandezza del comandare, della nobiltà veneziana: cosa in tanto vera, che dove le altre republiche, per riputazione de' pubblici magistrati, erano state forzate ricordare a' loro senatori che con la magnificenza dell'animo grande procacciassero di sostener la maestà del grado publico, il senato veneziano più volte era stato necessitato pubblicar severe leggi per proibir, a quei che fuori della città esercitavano le prefetture e gli altri carichi pubblici, la soverchia virtù della splendidezza e della magnificenza.</p>
<p>Così disse il Cavalcanti, quando Flavio Biondo soggiunse che quando egli fu in Vinegia, in infinito rimase confuso allora che vide che in una pura aristocrazia la cittadinanza e la plebe veneziana con tanta sodisfazione vivessero in quella felicissima patria, che in molti mesi ch'egli vi fece dimora non mai seppe chiarirsi se la pubblica Libertà veneziana più fosse amata e tenuta cara dalla nobiltà che comandava, che dalla cittadinanza e dalla plebe che ubbidivano.</p>
<p>Appresso seguì Paolo Giovio, e disse che non solo a lui, ma a molti prencipi grandi, co' quali a lungo più volte egli avea discorso delle meraviglie che si scorgono nel governo della republica veneziana, parea cosa degna di sommo stupore che il senato di quella eccelsa republica non in altro più studiasse che alla pace, e non ad altro con vigilanza e assiduità maggiore più attendesse che a perpetuamente far preparamenti da guerra, e che la pace armata con tutte le sue esquisitezze solo si vedeva nella floridissima republica veneziana.</p>
<p>Al Giovio seguì Giovanni Boccaccio, e disse che il vero sale che dalla putrefazione delle corruttele d'ogni abuso e di tutti i disordini preservava la Libertà veneziana, era quella principalissima reina di tutte le leggi, quell'ottimo instituto, tanto inviolabilmente osservato da lei, che per esaltar un senatore a' gradi più supremi non la grandezza del parentado, non la splendidezza delle molte ricchezze, non i meriti de' padri e degli altri antenati, ma il nudo valore, la virtù stessa di colui che chiedeva il magistrato, erano avuti in considerazione; onde accadeva che in Vinegia la nobiltà viziosa e ignorante facea numero, mentre solo la virtuosa e meritevole comandava e governava con quella prudenza che era nota a tutto il mondo.</p>
<p>Ma Leonardo Aretino, dapoiché molto ebbe lodato il parer del Boccaccio, soggiunse che l'uso eccellente della republica veneziana di non dar alla sua nobiltà carichi di salto, ma graduatamente, era quella base saldissima dove era fondata la grandezza e l'eternità di tanta Libertà, e che mirabilissimo precetto era che qualsivoglia nobile per salir alle supreme dignitadi, fino dalla sua prima giovanezza fosse sforzato cominciar da' più bassi magistrati: costume saluberrimo, come quello che partoriva l'effetto importantissimo di mantener quella vera e sostanziale uguaglianza tra la nobiltà di una aristocrazia, che dà lunga vita al viver libero; perché appresso i veri intendenti delle cose di Stato, non la parità de' beni faceva uguali i senatori nelle republiche, ma che tutti i nobili fossero costretti di camminare alla grandezza delle dignitadi più supreme per la strada medesima di cominciar il corso de' magistrati dalle stesse ultime mosse. Legge degna della molta sapienza veneziana, della quale perché affatto fu priva l'antica republica romana, ella fu di corta vita nella sua libertà, e quella brieve che ebbe, fu travagliata da pericolosissime infermitadi di tumultuose sollevazioni. Perché l'abuso bruttissimo di dar i consolati della patria libera e gl'importantissimi carichi della cura degli eserciti a Pompeo, a Cesare e ad altri soggetti facoltosi nella prima giovanezza loro, altro non fu che più tosto trattarli da uomini nati di sangue reale, da signori e padroni della patria libera, che da senatori di una ben ordinata republica. Percioché essendo verissimo che quella è ben regolata libertà, dove anco a' senatori di sommo valore e di merito infinito sempre avanza una dignità grande da sperare, la quale a' soggetti avidi della vera gloria serve di acuto sprone, che battendo loro il fianco dell'onorata ambizione velocemente li fa correre nella strada diritta della virtù per poter giunger poi alla meta del magistrato bramato, a Cesare e a Pompeo, che nella prima fanciullezza loro dalla republica romana con mortal imprudenza ottennero i primi onori e le più supreme dignitadi, qual altro grado maggiore avanzava da sperar nella vecchiaia, che quella assoluta signoria della tirannide, alla quale Cesare scopertamente, Pompeo con più cupi artifici aspirarono poi? Disordine gravissimo, e dal quale la famosa libertà romana dovea riconoscere la sua morte.</p>
<p>Ancorché la stessa serenissima Libertà veneziana segni grandissimi desse che il parer dell'Aretino sommamente le fosse piaciuto, comandò nondimeno agli altri virtuosi che avanzavano, che seguissero a dir le opinioni loro. Allora Benedetto Varchi così cominciò: — La mia republica fiorentina, che non mai ebbe fortuna da saper tra le sue famiglie nobili introdur la pace, l'unione e quel vicendevole amore che eterna rende la libertà delle republiche, alla fine fu forzata di cadere nell'infermità della servitù; ora a me cosa che supera tutte le più rare umane meraviglie par che sia che un nobile veneziano, ancorché gravissimamente offeso nella vita de' suoi figliuoli e nella propria sua persona, più violentato dall'ardente carità verso la patria libera, che spaventato dal rigor de' magistrati, con animo franchissimo sappia far la dura risoluzione di perdonar in quell'ora medesima al suo nemico l'ingiuria che ha ricevuta: risoluzione per certo ammiranda e altrettanto degna di stupor infinito, quanto apertamente si vede che il nobile veneziano di buonissima voglia nelle mani del senato sa rimetter quella vendetta dell'ingiuria ricevuta, per la quale tanta renitenza sentono gli uomini sensuali nel donarla a quel Dio dal quale riconosciamo ogni nostro bene. —</p>
<p>Così disse il Varchi, quando Lodovico Dolce soggiunse che se quello era vero che confessavano tutti, che la più rara e più pregiata grandezza che potea considerarsi in un prencipe era il disarmar con facilità e senza pericolo alcuno un suo capitan generale, e da lui, anco allora che sapea di esser chiamato dal prencipe adirato o grandemente insospettito della sua fede, ricever esatta ubbidienza, che per certo degna di esser anteposta a tutte le altre cose mirabili dagli altri notate nella republica veneziana, li parea che fosse ch'ella non solo con facilità grande disarmasse i suoi capitani generali di mare, ma che anco allora che i suoi ministri più principali conoscevano il senato sdegnatissimo, e che però erano sicuri di ricever da lui severissimo castigo, ancorché si trovassero assenti, armati e in carichi grandi, se accadeva che dalla republica fossero chiamati, con tanta prontezza d'animo erano veduti ubbidire, che deposte l'armi e l'autorità de' pubblici magistrati, correvano in Vinegia per esser dagli amici e da' parenti loro giudicati anco con la pena capitale. Cosa che per molti esempi che all'età sua in quella serenissima republica si erano veduti, aveva empiuto il mondo tutto di stupore: che però li parea di poter dire che li si facea torto apertissimo, se tanta autorità della republica veneziana, se tanta sommessione, tanta ubbidienza e così inaudita carità della nobiltà veneziana verso la pubblica Libertà non veniva anteposta a tutte quelle leggi ammirande e ottimi instituti, che avanti lui avevano raccontati gli altri.</p>
<p>La serenissima Libertà veneziana, che senza mai rispondere cosa alcuna a quei virtuosi aveva udito tanti suoi lodevolissimi ordini e tante sue meravigliose prerogative, disse al Dolce che quella ch'egli aveva raccontata era cosa degna di grandissima considerazione, ma che però era beneficio anco posseduto dagli imperadori ottomani: ma che da una sola prerogativa ch'ella esattamente possedeva, e nella quale si conosceva avanzar ogni principato e qualsivoglia passata e presente republica, riconoscea tutta la sua grandezza, la quale per ancora da nessuno di quei virtuosi era stata detta.</p>
<p>Allora Dionigi Atanagi disse che la più rara meraviglia che dagl'ingegni grandi nella republica veneziana fino alle stelle con ogni sorte di lode esaggerata meritava di esser esaltata, era il vedere che il tremendo tribunale de' capi de' Dieci e il supremo magistrato degli inquisitori di stato con tre sole palle di tela con facilità incredibile seppellivano vivo qualsivoglia Cesare, qualsivoglia Pompeo che vedevano scoprirsi in quella ben ordinata republica.</p>
<p>Non così tosto ebbe l'Atanagi detto il parer suo, che Girolamo Mercuriale soggiunse che, mentre egli si trovava in Padova nella sua carica di leggere in quelle famose scuole medicina, seppe che alcuni plebei, conforme al costume loro, essendo in Vinegia andati al lito del mare per ivi sollazzarsi con alcune giovani cortigiane che con esso loro avevano menate, da più giovani nobili veneziani talmente furono strapazzati, che avendo quelli posto mano alle armi, uno ne uccissero e gli altri maltrattarono: per lo qual delitto da' giudici essendo stati chiamati alle scale, quei plebei, ancor che vedessero i giudìci tutti in mano della nobiltà offesa, tanto nondimeno sperarono nella rettitudine del senato, nella esquisitissima giustizia de' tribunali criminali, che non dubitarono di comparir avanti i giudici e porsi prigioni, e che punto della buona opinione loro non si ingannarono, perché nelle difese loro avendo i giudici pienamente conosciute le molestie date loro da quei nobili, con eterna gloria dell'incorrotta giustizia veneziana gli assolsero come innocenti. E che portento non più veduto, e che da quei che non lo praticavano non poteva credersi, era che il nobile, ancorché potente per parentado, grande per ricchezze conspicue e per gli onori ricevuti nella republica di somma autorità, nel piatire più duro avversario provasse il cittadino che il nobile suo pari; e che se il precetto politico, dagli uomini grandi lasciato scritto, che le aristocrazie non morivano mai quando la gioventù nobile usava la modestia, i tribunali mantenevano la giustizia uguale, era vero, ch'egli non sapea vedere quando mai la felicissima Libertà veneziana, tanto severa nelle dissoluzioni de' suoi nobili, tanto esquisitamente giusta ne' suoi tribunali, dovesse aver fine.</p>
<p>L'ultimo di tutti volle essere il dottissimo Ermolao Barbaro; il quale disse che allora nelle patrie libere introducendosi la tirannide, quando i secreti più importanti della republica con pochi senatori erano comunicati, la prestantissima Libertà veneziana, per fuggire di far naufragio in così pericoloso scoglio, communicava i secreti e deliberava le faccende più importanti del suo stato nel supremo magistrato dei Pregadi, numeroso di più di dugento cinquanta senatori; e che cosa gli pareva degna di stupor grande che la republica veneziana in così gran numero di senatori trovasse quella secretezza, che con tante diligenze e con tanti buoni trattamenti di liberalissimi doni i prencipi molte volte indarno cercavano in un solo secretario, in un paio di consiglieri. Allora la serenissima Libertà veneziana pose la mano sopra la spalla del Barbaro, e così gli disse: — Voi avete nominata quella preziosa gioia della quale io tanto mi pregio e per la quale merito di esser da ognuno invidiata, mercé che per ben governar gli stati non meno è necessaria la secretezza che il buon consiglio. —</p></div2>
<div2 type="capitolo">
<head>Ragguaglio VI</head>
<argument><p>Un letterato laconico, per non aver nel suo ragionare usata la debita brevità, severamente dal senato laconico è punito.</p></argument>
<p>Quell'infelice letterato laconico, che con tre parole avendo detto quel concetto che dal senato laconico fu convinto che potea dirsi con due, e che per tal errore, che appo i Laconici, i quali maggior penuria fanno di parole, che gli avari degli scudi d'oro, fu riputato eccesso più che capitale, dopo la lunga e fastidiosa prigionia di otto mesi, cinque giorni sono fu sentenziato che per penitenza del suo fallo una sol volta dovesse leggere la guerra di Pisa scritta da Francesco Guicciardini. Con agonia e con sudori di morte lesse il laconico la prima carta: ma così immenso fu il tedio che gli apportò quella lunga diceria, che l'infelice corse a gettarsi ai piedi de' medesimi giudici che l'aveano condannato; quali instantissimamente supplicò che per tutti gli anni della sua vita lo condannassero a remare in una galea, che lo murassero tra due mura e che per misericordia fino lo scorticassero vivo, perché il legger quei discorsi senza fine, quei consigli tanto tediosi, quelle freddissime concioni fatte nella presa anco d'ogni vil colombaia, era crepacuore che superava tutti gli aculei inglesi, tutti gli acerbi dolori delle parturienti e tutte le più crudeli morti che ad instanza de' più immani tiranni giammai si avesse potuto imaginare lo spietato Perillo.</p></div2>
<div2 type="capitolo">
<head>Ragguaglio VII</head>
<argument><p>I censori delle buone lettere severamente puniscono un letterato, che nell'età sua molto matura mostrava aver gusto della poesia italiana.</p></argument>
<p>Ieri dal bargello del tribunale degli eccellentissimi signori censori delle buone lettere fu pigliato un virtuoso, che in fragranti con gli occhiali al naso fu trovato che leggeva alcune poesie italiane; e questa mattina molto per tempo d'ordine di Apollo prima li sono state date tre rigorose strappate di corda, e appresso detto che nell'età nella quale si trovava di cinquantacinque anni imparasse ad attendere agli studi più gravi, e lasciasse gettar il tempo nella lezione de' madrigali, de' sonetti e delle canzoni a quei giovanetti cacazibetto, ne' quali per l'età loro quelle cose si tolleravano, che severamente erano punite ne' vecchi.</p></div2>
<div2 type="capitolo">
<head>Ragguaglio VIII</head>
<argument><p><title>Asino d'oro</title> di Apuleio e <title>Asinaria</title> di Plauto si dogliono appresso Apollo della molta severità usata da' padroni loro nel batterli, e hanno poco grata risposta.</p></argument>
<p>Agli otto del corrente il celeberrimo <title>Asino d'oro</title> d'Apuleio, e la famosissima <title>Asinaria</title> di Plauto comparvero avanti la maestà di Apollo; al quale a nome di tutta la spezie de' somari unitamente dissero che, se quegli animali dal genere umano meritavano trattamenti migliori, che erano di poca spesa e di molto utile, eglino più di qualsivoglia altra bestia con grandissima ragione potevano dolersi de' padroni loro. Percioché, se ben nella casa de' loro signori con le perpetue loro fatiche sostenevano il peso della notte e del giorno, e per lor vitto si contentavano di un poco di canna foglia e dell'acqua, e con un tantino di crusca facevano il loro carnevale; che nientedimeno dall'ingratitudine e dalla crudeltà de' padroni loro con tanta indiscrezione venivano trattati, che gl'infelici erano divenuti miserabile spettacolo d'ogni più brutto strapazzo. E che con l'umiltà di un proiettissimo servigio non essendo venuto lor fatto di addolcire gli efferati cuori de' loro signori, umilissimamente supplicavano Sua Maestà a degnarsi che alle asinine miserie, se non punto fermo, si facesse almeno qualche virgola, comandando ai loro padroni che verso creature di tanto merito esercitassero, se non la gratitudine, almeno l'umanità. A questi rispose Apollo che la severità che i padroni usavano verso i somari, della quale essi tanto si rammaricavano, non dalla nativa crudeltà loro, poiché niuno si trovava che odiasse l'utilità del suo patrimonio, ma che tutta era cagionata dalla portentosa pigrizia e dalla mostruosa stupidezza de' somari; per li quali bruttissimi mancamenti i padroni erano forzati a furia di bastonate spingerli a far quel lavoro ch'essi non avevano spirito di far da loro stessi con la propria vivacità dell'ingegno. E che quei che delle crudeltadi che vedevano usar contro qualsivoglia volevano far esatto giudicio, facea bisogno che non tanto avessero riguardo al genio di colui che usava la severità, quanto alla qualità de' costumi di chi si doleva di essere mal trattato.</p></div2>
<div2 type="capitolo">
<head>Ragguaglio IX</head>
<argument><p>Nota del raccolto che hanno fatto i letterati delle scienze seminate e coltivate da essi.</p></argument>
<p>Già sono fornite le messi, e il raccolto tutto di quest'anno da' padroni è stato condotto ne' granari; il quale, se bene secondo la qualità de' terreni e delle biade che sono state seminate è stato vario, universalmente nondimeno si può dire che sia stato penurioso: poiché per pubblica calamità degli uomini, con l'aere e con la terra sono anco divenuti infecondi e sterili gl'ingegni umani. Quelli che hanno seminato lo studio delle leggi, ordinariamente hanno avuto così grassa raccolta, che molti ne sono arricchiti; e particolarmente quelli che hanno coltivati i campi delle corti generali, hanno avuto la messe tanto feconda, che ha dato cinquanta per uno. Maggiori cose si sono vedute nelle fertilissime campagne della corte di Roma, dove in particolare Silvestro Aldobrandini e Marcantonio Borghese (I) con molti dispendi e con infinite fatiche avendo seminato e co' propri sudori irrigato lo studio delle leggi, hanno empiuti i granari loro di ricchissimi tesori, e i loro virtuosissimi figliuoli, che hanno atteso all'agricoltura de' medesimi studi, hanno raccolto principati per la casa loro e dignità divine per loro stessi. Quei che hanno seminato gli studi della medicina, ancor essi hanno avuta buona mèsse, ma non però da paragonarsi con l'uberrima delle leggi, poiché solo ha dato dodici per uno. Gli agricoltori della poesia nella primavera dell'età loro hanno veduti i campi far bellissima mostra, e con molta ragione ne speravano ricchissima raccolta; ma quando nel principio di giugno venne il tempo del granire, gl'infelici videro i sudori e le fatiche loro risolversi tutte in frondi e in fiori: di maniera tale che i miseri poeti avendo sudato indarno, si trovano tutti spelati senza aver che mangiare. Ond'è che simil sorte d'agricoltura, come mercatanzia più bella che utile, si va tralasciando. Poche biade di lettere greche sono state seminate, come quelle ch'in questi tempi non hanno spaccio; il che forse accade perché il pane che si fa di così fatto grano, ancorché già sia stato il vitto quotidiano di una numerosissima nazione, par nondimeno che agli stomacucci degl'ingegni deboli moderni riesca di dura digestione: quindi è che alcuni più accappati letterati ne' loro giardini solo ne hanno seminato quanto basta per uso di casa, e più per non parer ignoranti che per mostrarsi dotti, e affine di conservare il seme, non per farne mercatanzia. Delle lettere ebraiche quasi affatto si è perduta la semenza, perché, non più essendo in uso, rarissimi ne seminano; e certo con grave vergogna pubblica, che dagli uomini non sia ambita quella lingua, con la quale avendo parlato Iddio, le ha data tanta riputazione. Gli agricoltori della filosofia vi hanno fino perduto il seme, e però il mondo va abbandonando simil sorte di mercatanzia, come quella che, avendo bisogno di terreni fecondissimi d'ingegni sottili e d'infinito studio per allevarla e ridurla a maturità, e facendo poco frutto e di quel poco trovandosi rari compratori, l'attendervi è un rimettervi il capitale. Quelli che hanno seminato benefìci contro l'opinione di molti hanno avuto mèsse fecondissima; e certo che altrettanto prezioso quanto miracoloso è simil seme, poiché di molte moggia che altri ne getta sopra la terra, ancorché tutto si perda, un sol grano nondimeno che nasca, così abbondante raccolto rende all'agricoltore, che lo fa ricco. È ben vero che alla nobilissima agricoltura di seminar benefìci solo attendono uomini magnanimi e di gran liberalità, mercé che i stitichi avarucci, che nascono con l'ingordigia di prima voler mietere che seminare, non hanno cuore di gettare in terra quel seme, quale per la maggior parte veggono che si perde. Quelli che hanno seminato minacce e ingiurie di parole, hanno mietuto offese di fatti in grandissima copia; e i seminatori de' cancheri hanno avuto fecondissima raccolta di maledizioni: come anco quelli che hanno seminato triboli, così copiosa mèsse hanno avuto di spine, che per uso loro e de' loro descendenti insino alla sessagesima generazione fino al tetto ne hanno empiuti i loro granari.</p></div2>
<div2 type="capitolo">
<head>Ragguaglio X</head>
<argument><p>Il menante entra nel fondaco de' politici, e dalle merci che vi comprano i letterati studia di venire in cognizione della qualità de' geni loro.</p></argument>
<p>Per far esatto giudizio della vera qualità de' geni degli uomini, sopra modo vale il frequentar quei luoghi ove si esercitano atti virtuosi e quelle botteghe dove si vendono cose viziose, e notar quei che vi praticano; percioché così le librarie altrui fanno conoscere gli amatori delle buone lettere, come le biscazze a dito mostrano i giuocatori, le pasticcerie i golosi, le osterie i pacchioni; né in altro più commodo luogo meglio può aversi cognizione degli uomini vani, che spesso frequentar le barberie e notar quali siano quei Ganimedi, quei Narcisi, che avendo pazienza di star due ore sotto il barbiere, con tanta esquisita diligenza vogliono esser tosati, che più tempo consumando in farsi accommodar la barba che qualsivoglia linda sposa in acconciarsi il capo, ogni peluccio che avanzi gli altri o che stia un poco torto stimano che possa farli parer brutti demoni alla piazza. Quindi è che il menante, al quale simil artificio molto è noto, spesso si trattiene nel fondaco, che con le passate si è detto che in Parnaso ha aperto l'università de' politici; il che egli fa solo affine di venir, dalla qualità della robba che altri vi compra, in cognizione del genio di molti di questa corte, per darne poi minuto ragguaglio a' suoi amorevoli avventori.</p>
<p>Tre mattine dunque sono passate, che nel fondaco de' politici capitò Giovambattista Sanga, famoso secretario nella corte di Roma, il quale ad uno di quei giovani chiese se aveva carbone da vendere; gli fu risposto di sì, e appresso gli fu mostrato il carbone: quale perciò che piacque al cortigiano, convenne del prezzo e ne comprò quaranta some. Strana cosa parve al menante la quantità del carbone comprata da quel virtuoso, molto sproporzionata a lui che viveva con un solo servidore; e perché il menante è amicissimo del Sanga, confidentemente gli chiese la cagione perché, essendo egli solo in casa, faceva così gran preparamento di carbone. Gli rispose il Sanga ch'egli nella sua cucina non adoperava legne; lo interrogò allora il menante se forse ciò faceva perché avesse trovato l'uso del carbone di minore spesa. Alla qual domanda liberamente rispose il Sanga che, vivendo egli in corte, era forzato misurar le cose sue con l'avanzo della riputazione, non col guadagno del denaro; e che egli aveva in odio il fuoco delle legne, perché facevano molto fumo e poca bracia; e che l'uso del carbone era mirabile per quelli che amavano che la minestra loro punto non sapesse di fumo; e che egli non si curava che da que' bracchi che sono nati al mondo solo per odorare i fatti altrui, la qualità del suo vitto fosse argomentata dalla qualità del fumo che usciva dal camino della sua cucina, ma dalla tavola copiosamente imbandita.</p>
<p>Dopo il Sanga entrò nel fondaco Epitteto filosofo, per la fama nella quale vive di una esatta bontà d'animo, molto stimato in Parnaso, e però dal menante grandemente conosciuto, ammirato e osservato. Questi chiese a' giovani del fondaco che gli facessero vedere le sorti tutte delle pellicce che avevano; e incontanente ne li furono portate di dossi, di vari, di zibellini e d'altre sorti molto preziose; le quali perciò che non piacquero a quel filosofo, ad un molto stringato politico che soprastava allo spaccio della roba, disse che le pelli che li mostravano erano troppo pompose, e però molto lontane dal suo bisogno: ma che desiderava una di quelle pellicce che portavano quei che volevano parer buone persone. Intese allora il politico il bisogno di Epitteto, e presolo per mano lo condusse in una stanza ritirata del fondaco, donde egli poco appresso uscì vestito di una pelliccia di lupo cerviere foderata di pelle di agnelli; e perché la pelle di lupo, ch'era molto preziosa, aveva Epitteto posta di dentro e quella di agnello di fuori, il menante gli corse dietro e l'avvertì ch'egli si aveva vestita la zimarra a roverscio. Ma molto confuso rimase il menante, quando quel sagace filosofo, dopo essersi ben riso di lui, così li rispose: — Ben può essere, menante mio, che tu ti intenda di calzar borzacchini spagnuoli; ma nell'arte di saper vestir queste sorti di pelli, mi ti mostri molto ignorante. Questa zimarra va vestita come vedi; la pelle di lupo va di dentro, né mai arrivarei ad ottenere il fine degl'intenti miei, quando un sol pelo ne apparisse di fuori. —</p>
<p>Ritornò allora il menante nel fondaco, dove ritrovò che un prencipe grande aveva fatto instanza che li fossero portati dei ramaiuoli da minestrare; e perché solo ne li furono mostrati quattro, egli chiese che ne portassero quanti ne avevano nel fondaco: il che subito fu fatto. Allora quel signore di seno si cavò una lista che vi aveva di tutti i suoi servidori, che arrivavano al numero di trecentoventi; e prima con esattissima diligenza esaminò la qualità di ciaschedun cortigiano, e conforme al merito loro ad ognuno comprò il suo particolar ramaiuolo: onde quelli de' meritevoli erano scelti molto grandi, e quei degli altri assai minori; e per cosa rara notò il menante che i ramaiuoli di alcuni cortigiani vecchi e servidori antichi, che disprezzando il buon servigio del prencipe, le faccende appartenenti all'officio loro avevano fatte a caso, erano molto piccioli: giustizia per certo singolare misurare i meriti del cortigiano più dall'assiduità del buon servigio, che dalla lunghezza del tempo ch'era stato in corte. Il menante, che molto rimase maravigliato del dispendio di quei tanti ramaiuoli, a quel prencipe, col quale egli ha particolarissima servitù, disse che nelle altre corti di signori principalissimi egli aveva veduto i cuochi servirsi di un sol ramaiuolo, col quale, non con tanti scrupoli ma a discrezione, a' cortigiani imbandivano le minestre. — Amico, — rispose allora il prencipe al menante, — questo stile medesimo che tu dici, finora ho anco tenuto io, ma con pessima conseguenza; perché nell'imbandir le minestre a' miei cortigiani essendomi servito de' ramaiuoli poco giusti, e solo avendo misurato loro a capriccio, imprudentemente ho tra essi acceso il fuoco di quelle gelosie, di que' rancori e di quegli odi, che poco è mancato che non abbino mandato me e lo stato mio in ultima perdizione: disordine il quale chiaramente mi ha fatto conoscere che il prencipe che vuol avere servidori fedeli e ministri solleciti, fa bisogno che si risolva di minestrar loro giusto; perché di loro natura essendo i cortigiani sopramodo golosi della minestra della buona grazia del prencipe, quando veggono la scudella del compagno traboccante e tutta grassa, e la loro magra e tutta vuota, l'amor che devono portare al signor loro convertono in odio, la venerazione in dispregio, il buon servigio in strapazzo; e tanto più rabbiosamente incrudeliscono contro i signori loro, quanto l'imbandir con tanta inequalità le minestre, più interpretano mancanza di amore, ingratitudine e viziosissima parzialità, che inavvertenza, e in somiglianti ingiustizie più dirottamente piangono la scarsezza della buona grazia del signor loro, che la picciola piatanza; e il pretendere che un cortigiano, al quale il prencipe con la scimitarra delle scortesie taglia le gambe, velocemente possa correre nel suo buon servigio, così è pazzia grande, come senza giudicio alcuno è quegli che, per meglio incitar il cavallo al corso, gli tira la briglia. —</p>
<p>Non così tosto uscì questo prencipe dal fondaco, che vi entrò uno, il qual chiese che li fossero mostrati de' ferraiuoli lunghi fino in terra, ché voleva comperarne uno; e incontanente ne furono portati molti, i quali e di colore e di qualità di panno erano di soddisfazione al compratore: solo avevano il difetto che tutti gli riuscivano corti. Era questi di statura meno che mediocre, e che a lui anco quei ferraiuoli riuscissero corti, che agli uomini di straordinaria grandezza avrebbono toccato il collo del piede, al menante parve miracolo grande: e però accostatosi a quel forastiere, li chiese chi egli fosse e qual professione fosse la sua. Allora quegli liberamente li rispose esser siciliano; e che del suo patrimonio avendo fabbricate e poste all'ordine due galee, con esse disegnava di andar in corso, veramente con fini di far bottini e di guadagnare; ma perché conosceva somigliante mestiere sopramodo esser odioso al mondo e apportar poca riputazione a chi l'esercitava, voleva provedersi di un manto lungo, acciò ricoprisse il suo fine e l'interesse che lo moveva a far quell'esercizio, e vero fosse creduto il pretesto che aveva pigliato di solo voler armar contro gl'ignoranti e i nemici delle buone lettere. Udite che ebbe il menante queste cose, liberamente rispose a quel siciliano ch'egli perdeva il tempo; perché tutti i panni che fabbrica l'Inghilterra, non erano sufficienti per fare a' corsali ferraiuoli tanto lunghi, che non si fossero veduti loro due palmi e mezzo di gambe da ladro.</p>
<p>Poco appresso entrò nel fondaco un virtuoso che chiese braccia da misurare, e incontinente ne li furono mostrate molte, delle quali accappò uno a suo gusto; e appunto quando voleva pagarlo, il suo servidore l'avvertì che non accadeva far quella spesa, poiché in casa ve ne era uno giusto che faceva il servigio: a costui rispose il suo padrone, che il braccio ch'egli aveva in casa era giusto per sé, ma che nel misurar altri si era chiarito che faceva bisogno usar braccia forastiere, perché in alcuni negozi gravi che gli erano occorsi, col braccio della semplicità e della libertà dell'animo suo candidissimo avendo voluto misurar gli stomachi forastieri, grandemente si era trovato ingannato.</p>
<p>Vide poi il menante che Lorenzo Gambera, famoso poeta bresciano, entrò nel fondaco; il quale, dopo ben aver riguardato un bellissimo pappagallo indiano ch'era nella panca, e mostrato sentir del ragionar di lui sommo gusto, ne chiese il prezzo, e li furono domandati centocinquanta scudi. Il Gambera, il quale, se meglio avesse saputo fare i fatti suoi, per molto miglior mercato avrebbe avuto il pappagallo, disse che il prezzo non gli dispiaceva, ma che solo mancava che, non avendo egli il danaro tutto in pronto, in luogo de' contanti, per quello che avessero giudicato due uomini intendenti, avrebbe dato loro il suo letto ove egli dormiva, i corami e gli altri abbigliamenti della sua stanza; e perché il partito dagli uomini del fondaco fu subito accettato, il Gambera pigliò il pappagallo per portaselo a casa. Il menante, ciò vedendo, di modo della sciocca risoluzione di quel virtuoso poeta rimase scandalizzato, che fino lo stimò uomo dolce di sale; e però mosso a pietà della simplicità di lui, gli chiese per qual cagione egli, che all'abito che portava indosso mostrava che non gli avanzavano danari da gettare, per la vanità di possedere un pappagallo non solo pazzamente si spogliava degli abbigliamenti della sua casa, ma del letto stesso, unico riposo delle fatiche del corpo e de' travagli dell'animo. Al menante così rispose Lorenzo: — Sappi, caro amico mio, che per giungere alla felicità di posseder la ricca gioia di questo pappagallo non solo di buonissima voglia mi privo di quanto posseggo di buono in questo mondo, ma nudo mi sarei spogliato in camicia, e fino venduto schiavo in galea per averlo. Io son lombardo, nato col difetto ordinario della mia nazione di esser libero di lingua e schietto di cuore: nobilissime virtudi antiche, crudelissimi vizi moderni, poiché nelle corti e altrove mi hanno cagionati sommi travagli, a' quali spero di por fine con la compra che ho fatta di questo preziosissimo uccello, il quale felicemente mi insegnerà quella virtù che affatto è ignota a' lombardi, e pur troppo saputa e praticata dalle altre nazioni, di opprimere i veri sensi dell'animo, e solo a voglia d'altri parlar con la bocca concetti imparati alla mente. —</p></div2>
<div2 type="capitolo">
<head>Ragguaglio XI</head>
<argument><p>La serenissima virtù della Fedeltà secretamente essendosi partita da Parnaso, Apollo, dopo che fu accertato ove ella si era ascosa, spedisce le serenissime muse Melpomene e Talia, acciò le persuadino il ritorno.</p></argument>
<p>La real casa della serenissima virtù della Fedeltà, che prima tanto dai ministri più principali de' prencipi e da numero infinito di senatori delle più famose republiche era praticata, da alcun tempo in qua così poco vien frequentata, che sembra la casa della desolazione. Onde alli diciotto del corrente l'onorata residenza di così eccelsa virtù affatto fu veduta chiusa. Apollo, come prima fu avvisato di caso tanto importante, comandò che anco con violenza la porta di quel famoso palazzo fosse aperta, e che dalla medesima serenissima Fedeltà intendessero la vera cagione di tanta novità. Fu subito eseguito l'ordine di Sua Maestà, e tutti quelli che esattamente cercarono quella real casa, affatto la trovarono vuota di abitatori. Il che come prima intesero, i virtuosi si vestirono di duolo, si aspersero di cenere, e altri segni mostrarono di vera mestizia; e Apollo in particolare tanto se ne dolse, che apertamente si conobbero in lui quegli effetti medesimi d'intimo dolore che egli allora scoprì altrui, che seguì il caso lagrimevole e memorando dell'infelice suo figliuolo Fetonte. E conoscendo Sua Maestà che il governo del genere umano rovinerebbe, quando il saldo fondamento della Fedeltà che sostiene tanta machina mancasse, fece subito pubblicare editti, ne' quali anco agl'ignoranti e ad ogn'altro incapace della nobilissima prerogativa di vivere con onorata fama nella memoria delle genti, concedeva cento anni d'immortalità da darglisi subito che avessero trovato dove così preclara virtù s'era ascosa. E il fisco regio, per assicurar il pagamento promesso, diede sicurissime cedole di banco di Omero, di Vergilio, di Livio e del facoltosissimo Tacito, tutti principali mercatanti in questa piazza di Parnaso tra quei virtuosi che co' pregiati inchiostri loro attendono al nobilissimo traffico di eternar nella memoria delle genti il nome altrui. La grandezza del premio invitò molti a porsi in cerca; e dopo esattissime diligenze usate, la real maestà della Fedeltà in una stalla fu trovata tra la braccheria del famoso cacciatore Atteone e del bellissimo Adone. In molta fretta fu fatta sapere ad Apollo tanta novità; il quale a quella volta spedì subito le serenissime muse Melpomene e Talia, affine che, levando da quel luogo tanto degno così eccelsa virtù, la riconducessero alla sua solita abitazione. Ma il tutto fu indarno, percioché quella serenissima prencipessa, amaramente piangendo l'infelice suo stato: — Riferite, — disse, — o serenissime dive, ad Apollo mio signore, che la Fraude, mia eterna e capitalissima nemica, finalmente ha riportata piena vittoria nella questione che perpetuamente ha avuto meco, e che l'infame interesse che in questi tempi infelici tiranneggia gli animi di tutte le megliori nazioni, m'ha sbandita da quel cuor degli uomini che prima fu tutto mio. Fate anco sapere a Sua Maestà che il mondo tutto di modo sta immerso nel fango delle più sozze brutture, che quella Fedeltà ostinata di onoratamente servir il suo prencipe fino all'effusione dell'ultima goccia di sangue e all'emissione degli ultimi spiriti della vita, che prima tanto era ammirata e ambita, ora vien riputata sciocca e viziosa ostinazione: e ditele che l'aver, per ben potersi accommodare al tempo, al luogo e alle persone, un animo fraudolente, colmo di perfidia e disposto ad usar ogni più esecranda infedeltà, oggigiorno vien predicata sapienza, sagacità e accortezza d'ingegno copioso di partiti, e ch'io, infelice, stomacata dal veder cose tanto obbrobriose, son stata forzata far la risoluzione che vedete, di viver tra questi cani, ne' quali compitamente trovo oggi quella vera fedeltà verso i padroni loro, che con tanti miei sudori sempre mi son forzata inserire nell'interessato e perfido cuore degli uomini. —</p></div2>
<div2 type="capitolo">
<head>Ragguaglio XII</head>
<argument><p>Nella dieta generale de' letterati intimata da Apollo in Elicona, Sua Maestà contro l'aspettazione di ognuno decreta l'eternità al nome di Vincenzo Pinti, nella corte di Roma detto "il cavalier del liuto".</p></argument>
<p>Sono già passati quattro mesi che Apollo per gli otto del corrente fece intimar la general dieta dei letterati in Elicona, ove al tempo determinato essendo comparsi i prencipi poeti, la nobiltà e i deputati delle universitadi virtuose, la mattina per tempo tutti si congregarono nella gran sala, dove sotto l'ombrella dell'eternità nel suo lucentissimo trono sedette Sua Maestà in mezzo alle serenissime muse. E perché Apollo negli editti che avea pubblicati della dieta, aveva specificato ch'egli la chiamava per dar l'eternità al nome di un virtuoso che avrebbe proposto, vari furono i discorsi dei letterati sopra il soggetto che doveva esser nominato; ma la più comune opinione si ristringeva nel letteratissimo Giusto Lipsio, uomo fiammingo, gli scritti lucubratissimi del quale tanta fragranza rendevano in Parnaso, che in tutti i virtuosi avevano destata più tosto rabbia di divorarli che appetito di gustarli. Altri dicevano che doveva determinarvisi la pubblica entrata, l'audienza nella sala regia e poi l'eternità al famosissimo nome dell'illustrissimo e virtuosissimo cardinal Serafino Olivieri, prencipe de' letterati moderni, il quale ultimamente essendo giunto ai confini di questo stato di Parnaso, con insolite dimostrazioni di onore fu incontrato dalla maggior parte de' virtuosi, i quali grandemente rimasero maravigliati che un uomo, che per tutti gli anni della sua vita era stato occupato nel laborioso carico della Rota romana, avesse potuto acquistar esattissima cognizione della teologia e della filosofia, che fusse il primo giureconsulto dell'età sua, sommo mattematico, valente astrologo, e così li fusse familiare la lingua greca come la latina: faceva il miracolo maggiore l'essersi saputo che un prelato pieno di tante scienze, colmo di tante virtudi, era morto scolare: poiché parendoli di saper poco, nell'età sua ottuagenaria si era posto ad imparare la lingua arabica. Accresceva la riputazione di così nobile personaggio la famosissima sua biblioteca, che egli aveva portata seco: per questo nobilissima, che aveva il padrone più dotto de' libri di lei, tutti così esattamente bene studiati, che erano consumati dagli occhi di quel letteratissimo signore. Mentre dunque il venerando collegio de' virtuosi stava aspettando che la nominazione cadesse in uno dei due tanto famosi soggetti che si sono nominati, Apollo propose Vincenzo Pinti, per l'eccellenza con la quale suona quell'istrumento, nella corte di Roma "detto il cavalier del liuto". Talmente per la viltà del soggetto rimasero storditi i letterati, che con umilissima instanza fecero saper a Sua Maestà ch'essi di buonissima voglia avrebbono eseguito quanto egli comandava; ma che solo li ricordavano che il suo fidelissimo collegio de' virtuosi con mal animo nel suo numero ammetteva un citaredo. A questa instanza rispose Apollo ch'egli aveva antiveduta la presente maraviglia del collegio: che nondimeno di buon animo decretassero l'immortalità al cavaliere, poiché sapea di comandar cosa necessaria, ancorché loro paresse strana. Per secreto scrutinio dunque fu vinto il partito, e favoritissimamente decretata l'eternità al nome del cavalier del liuto; il quale incontanente dai maestri delle cerimonie pegasee fu introdotto nel collegio de' virtuosi. Disse allora Apollo al cavaliere: — Voi, Vincenzo, siete il primo della vostra professione che sia stato ammesso in questo letterato collegio: dignità solo riserbata a quelli che co' perpetui sudori loro hanno fatto acquisto delle buone lettere; ma la necessità che oggi si ha della persona vostra, ci ha violentati a far questa risoluzione. Insegnate dunque ai prencipi e a' privati l'arte necessarissima d'accordar i liuti, nella quale molti sono tanto ignoranti, che per troppo tirar le corde le strappano; e sopra tutti caramente vi sieno raccomandati certi cervellacci bizzarri, che so che sicuramente vi capitaranno nelle mani, i quali, essendosi ostinati in voler che i bordoni facciano l'ufficio dei canti, tanto gli stirano, che tuttoché sieno corde molto grosse, le rompono nondimeno, e mandano in fracasso i liuti. —</p></div2>
<div2 type="capitolo">
<head>Ragguaglio XIII</head>
<argument><p>Giovanfrancesco Peranda con difficultà ottiene da Apollo di esser ammesso in Parnaso, e disprezza la proferta di Girolamo Fracastoro, che volea farli riavere la luce perduta degli occhi.</p></argument>
<p>Tutto che sieno già passati molti anni che il signor Giovanfrancesco Peranda abbia fatto instanza appresso Sua Maestà d'esser ammesso in Parnaso, e che per ottener l'intento suo abbia adoperati mezzi potentissimi, Apollo nondimeno giammai non ha voluto compiacerlo, percioché, non altro portando egli in Parnaso che un volume delle sue lettere, Sua Maestà, che grandemente è stomacato di simil sorte di composizioni, disse che più tosto era risoluto di levar dalla biblioteca la maggior parte degl'infiniti volumi di lettere che vi si trovano, che volesse aggiungervene pur uno de' nuovi: percioché nella libraria delfica solo ricevendosi scritti d'invenzione e di lucubrate fatiche, gl'innumerabili volumi di lettere che vi si vedevano, altro non erano che ingombra scanzie, e che tutti gli uomini avendo il fomite dell'ambizione della gloria, e lo scrivere dei moderni secretari essendosi ridotto senza artificio al nudo termine di un parlar pensato, e non trovandosi uomo che non abbia negozi e che non sappia scrivere, l'esser facile nell'ammetter in Parnaso ogni scrittor di lettere avrebbe cagionato l'importantissimo inconveniente che ogni soggetto, anco di mediocre letteratura, si sarebbe posto a far stampare volumi grandi delle sue lettere, solo per far sapere al mondo le miserie e le vili faccende della sua casa: errore di tanto peggior conseguenza, quanto in Parnaso l'immortalità altrui non si vendeva per così buon mercato. E che a tanti rispetti si aggiungeva l'essersi scoperto che molti ambiziosi con la loro prosunzione erano passati tant'oltre, che fino aveano ardito di pubblicar lettere false, scritte a quei re e a quei prencipi grandi ch'eglino non avevano giammai conosciuti di vista, non che con esso loro avessero avuto negozio alcuno. Falsità tanto più degna di considerazione, quanto in tutte le lettere vere altri ammirava la vivacità del concetto all'improviso nato dalla verità del fatto, ove le finte sempre si vedevano piene di quell'affettazione che tanto è nemica degl'ingegni buoni. I nobilissimi signori Caetani nondimeno così caldamente favorirono questo loro servidore, che superarono tutte le difficultà; oltre che fecero constare a Sua Maestà che tra tutti i volumi di lettere che fino allora erano stati pubblicati, quello del Peranda meritava il primo luogo. Onde Apollo per questo testimonio, e perché si chiarì che nelle lettere di quel virtuoso si leggevano molte cose appartenenti all'istoria, le quali sarebbono gratissime a tutti i virtuosi, concedette al Peranda quanto egli chiese, e appresso favoritissimamente gli diede il primo luogo fra tutti i secretari italiani; e tuttoché nell'onorar quel virtuoso, Apollo, com'è suo costume, solo avesse avuto riguardo al merito di lui, non mancarono nondimeno delle lingue lunghe, che fino ardirono dire che il tutto fosse stato fatto in grazia dell'illustrissimo e liberalissimo cardinale Enrico Caetano, prencipe che per magnificenza di opere, per intrepidezza di cuore, per eleganza di costumi, per candidezza di genio, per schiettezza d'animo e per tutte le più eccellenti doti della natura, delle quali a meraviglia egli si vede ornato, pubblicamente è chiamato il dilettissimo di Sua Maestà. Non si deve lasciar di scrivere che allora che, conforme al solito, a tutti i virtuosi fu data licenza di censurar gli scritti del Peranda, da Claudio Tolomeo fu detto che meritavano di esser corretti, poiché molte voci si leggevano in essi che non erano toscane. Ma al Tolomeo con disprezzo grande risposero i censori che tacesse, perché negli scritti degli uomini letterati gl'ingegni virtuosi con animo nobile notavano i concetti, i maligni pedanti col loro vil talento vi censuravano le parole. E perché alcuni anni avanti la sua morte il gentilissimo Peranda perdette la luce degli occhi, Girolamo Fracastoro si proferì di farli ricoverar il vedere: onde dal Peranda li furono subito promessi cinquecento scudi, se quella cura felicemente li riusciva. La mattina dunque che il medico doveva far la sua fazione, il Peranda si pose a seder in una seggia, e appresso chiese al medico se tutto quello che faceva bisogno per renderli la luce era posto all'ordine e ben preparato. Rispose il medico che non vi mancava cosa alcuna, perché erano in punto i ferri, gl'impiastri e le pezze. — Poco importano — disse allora il Peranda — le cose che avete dette per darmi la consolazione che desidero con la sanità degli occhi: il mondo come sta egli? — Ne' medesimi termini — rispose allora il medico — ne' quali lo lasciaste quando diveniste orbo. — Se questo è — replicò il Peranda, — io non mi curo spendere il mio danaro per ricovrar quella luce degli occhi, che perdetti volentieri per non vedere il mondo moderno immerso in quelle enormi stomachezze che tanto fanno nausea ai galantuomini che ci veggono lume. —</p></div2>
<div2 type="capitolo">
<head>Ragguaglio XIV</head>
<argument><p>Le accademie d'Italia mandano commissari in Parnaso per impetrar da Apollo qualche preservativo rimedio alla loro corruzione, e trovano il negozio esser impossibile.</p></argument>
<p>Non prima che alli venti del corrente i commissari spediti a questa corte dalle virtuosissime accademie d'Italia ebbero udienza da Sua Maestà; alla quale s'intende che i famosissimi Intronati, capi di così onorata ambascieria, fecero sapere che, ogni accademia avendo princìpi nobilissimi e virtuosissimi, riuscendo gli accademici nei primi anni ferventi nelle lezioni, nelle dispute e in ogni altro esercizio letterario, che col tempo poi così in essi languiva quell'ardentissimo desiderio di sapere, e che quegli esercizi virtuosi talmente si raffreddavano, che dove prima le accademie da' privati erano frequentate e dai prencipi avute in somma riputazione, in progresso di tempo di maniera venivano abbandonate e disprezzate, che molte volte era accaduto che, come più tosto dannose che utili, sino erano state proibite, e il tutto con poca riputazione delle buone lettere. E perché dei molti rimedi applicati a tanto male nessuno aveva fatto quell'operazione che si desiderava, le accademie italiane, divotissime di Sua Maestà, erano state forzate ricorrere a lei, la quale umilissimamente supplicavano di qualche preservativo medicamento contro tanta corruzione. Questi commissari con gratissime accoglienze furono ricevuti e ascoltati da Apollo; il quale per un suo rescritto commise il negozio ai signori riformatori delle buone lettere: dove essendo eglino andati, trovarono quei signori tanto occupati nel mestiere importantissimo, che perpetuamente hanno per le mani, di far delle lancie fusi, che si scusarono che per allora non potevano attendere al fatto loro; di maniera tale che di nuovo i commissari ritornarono ad Apollo, dal quale furono rimessi al regio collaterale, dove la domanda delle accademie più volte fu disputata e ventilata; e ieri alla fine ebbero per ultima risposta che tutti que' signori, dopo molti discorsi e infiniti partiti proposti, aveano finalmente risoluto che, essendo verissimo che <foreign lang="lat" rend="italic">omnia orta occidunt, et aucta senescunt</foreign>, non era possibile rimediare che un paio di scarpe, per attillatissime che elleno si fossero, in progresso di tempo non divenissero bruttissime ciavatte: che però gli amatori delle buone lettere fossero diligentissimi nel sopprimer subito qualsivoglia accademia che troppo si fosse veduta allontanata dalle buone regole della sua prima instituzione, fondandone nel tempo medesimo delle nuove; tutto affine che il mondo con poca riputazione de' virtuosi non si empisse di accademie inutili, e sempre godesse i beni che si ricevono dalle fruttuose.</p></div2>
<div2 type="capitolo">
<head>Ragguaglio XV</head>
<argument><p>Anneo Seneca appresso la maestà d'Apollo essendo stato accusato di due bruttissimi vizi comuni a tutta la sua setta de' filosofi morali, egregiamente difende la causa propria e de' suoi compagni.</p></argument>
<p>Con maraviglia infinita de' letterati tutti di Parnaso, la notte passata seguì la cattura nella persona del virtuosissimo Anneo Seneca, prencipe de' filosofi morali e amatissimo da Sua Maestà. Vari sono stati i discorsi che per cagione di tanta novità sono stati fatti: perché alcuni hanno sospettato che ciò li sia accaduto perché Sua Maestà volesse ch'egli rendesse molto minuto conto al mondo, con quai precetti filosofici, in così brieve tempo ch'egli servì Nerone, avea saputo acquistarsi il valsente di sette milioni e mezzo di facultà, avendo con tante ricchezze fatto così brutta vergogna a quella povertà, a quella moderazione di animo, della quale ne' suoi scritti aveva fatta così particolar professione: cosa di tanto maggiore scandalo, quanto per fede di molti istorici pienamente constava ch'egli al mondo era stato un molto diligente uccellatore di testamenti, i quali con bruttissimi artifici aveva estorti dalle persone facultose. Altri furono che dissero ch'egli era stato catturato per l'adulterio che si buccinò ch'egli aveva commesso con Agrippina; e molti discorrevano che fusse per ritrattarsi la causa della congiura pisoniana ordita contro Nerone, nella quale era costante fama che Seneca non solo avesse tenuto mano, ma che così bruttamente si fosse dato in preda all'ambizione, che fino si fosse lasciato persuadere di poter dopo tanto eccesso divenire imperatore. Né mancavano di quelli che costantemente dicevano che Apollo fortemente era adirato contro quel filosofo, perché lo stesso Nerone aveva confessato che il parricidio sceleratissimo ch'egli aveva commesso, non solo era stato con saputa di Seneca, ma ch'egli lo gli aveva fino persuaso, non già per carità che avesse avuto verso il suo signore, ma per indurlo a far cosa tanto scelerata, che poi gli avesse cagionata quella rovina che Seneca solo affettava per assicurarsi quelle sue inesauste ricchezze, che con tanta privata vergogna e pubblico danno del suo prencipe si aveva accumulate. Ma poco dopo la cattura Seneca essendo stato esaminato, dal processo informativo si è venuto in cognizione che tanto contro lui quanto contro tutti i filosofi morali suoi seguaci è stata data querela ch'eglino grandemente scandalizzano il genere umano co' due brutti vizi che hanno familiarissimi, d'esser sopra tutti gli uomini vendicativi e ingrati. Si dice che Seneca confessò le querele esser vere, ma che da quello di che egli e i suoi seguaci venivano accusati, in tanto ne' filosofi morali non si doveva argumentar vizio alcuno, che da esse accuse più tosto chiaramente si manifestava la somma bontà loro; poiché, gli uomini buoni non mai offendendo alcuno e per conseguenza altrui non dando occasione d'essere ingiuriati, non doveva parer strano se essi più degli altri si ricordavano delle offese ricevute, essendo cosa ordinarissima tra gli uomini, che quei meno sanno perdonar le ingiurie, che più conoscono non averle meritate. E che parimente dall'ingratitudine che da' filosofi morali tutto il giorno si vedeva usar verso i benefattori loro, non asinità, come per ogni cantone andavano pubblicando i malevoli loro susurroni, ma che evidentemente si scorgeva la candidezza e la somma bontà degli animi loro. Perché i filosofi morali, in ogni loro azione guidati dalla sicurissima scorta de' ben timorati animi loro, per naturale instinto tanto aveano il riconoscere ogni bene e ogni grandezza, che in questo mondo ricevevano dagli uomini, dalla stessa potentissima mano di Dio, che non era maraviglia se con tanta facilità ne disgraziavano le persone.</p></div2>
<div2 type="capitolo">
<head>Ragguaglio XVI</head>
<argument><p>L'università degli ortolani manda ambasciadori ad Apollo per impetrar da lui qualche strumento da poter senza spesa mondar gli orti loro dalle erbe inutili, e da Sua Maestà sono scherniti.</p></argument>
<p>Sono comparsi a questa corte gli ambasciadori spediti dagli ortolani dell'universo, i quali hanno esposto a Sua Maestà che o per la mala qualità de' semi e delle terre o per li cattivi influssi celesti, negli orti loro copia tanto grande si generava di erbe cattive, che non potendo essi più supplire alla spesa di mondarli, erano forzati o abbandonar gli orti o alterar il prezzo alle cocozze, ai cavoli e agli altri erbaggi, se da Sua Maestà non venivano soccorsi di qualche strumento, col quale senza far così eccessive spese avessero potuto mondarli. Grandemente rimase maravigliato Apollo della sciocca domanda degli ortolani, e con molta indignazione rispose a quegli ambasciadori che riferissero agli ortolani che nel purgar gli orti loro dall'erbe dannose si servissero degli ordinari strumenti delle mani e delle zappe, poiché migliori non si potevano né trovare né desiderare, senza domandar cose impertinenti. Animosamente replicarono allora gli ambasciadori ch'essi avevano fatta somigliante domanda mossi dal beneficio che vedevano che Sua Maestà aveva conceduto ai prencipi, i quali, per purgar gli orti degli stati loro dall'erbe inutili e dalle piante sediziose che per grandissima infelicità degli uomini buoni vi nascono in tanta copia, aveva dato i mirabili strumenti del tamburo e della tromba, al suono dei quali la malva, la cicuta, la mercorella e le altre piante dannose degli uomini inutili, per dar luogo alla lattuca, alla pempinella, all'acetosa e alle altre erbe utili degli artigiani e degli altri cittadini fruttuosi, da loro stesse con allegria grande si vedevano saltar fuori della terra e andar a seccarsi e morire fuor delle fratte del giardino di quella lor patria alla quale sommamente erano dannosi, e che somma felicità degli ortolani e beneficio immenso sarebbe stato alle genti, ottenere da Sua Maestà il beneficio di un istrumento simile. A queste cose rispose Apollo che se a'  prencipi così fosse stato facile il discerner gli uomini sediziosi e indegni di viver nel giardino di questo mondo, come agli ortolani dagli spinaci e dalla lattuca il conoscer l'ortica e la mercorella, che certo non altro strumento avrebbe conceduto loro, che quello dei capestri e delle mannaie, vere zappe con le quali dagli orti di questo mondo si sterpano quell'erbe sediziose degli uomini vagabondi, che solo essendo inutili lussurie dell'umana fecondità, non meritano mangiar pane; ma poiché gli uomini tutti talmente erano fatti ad un modo, che alla qualità delle frondi della faccia, al tasto della persona, i buoni in modo alcuno non potevano esser riconosciuti dagli scelerati, affine che col frequente uso de' patiboli invece delle erbe velenose non venissero estirpate le salutari, per beneficio della pubblica pace ai prencipi erano stati conceduti gli strumenti del tamburo e della tromba, il suono de' quali allegrissimamente seguivano quelle piante che sentivano contento di andar a morire. A queste cose volevano gli ambasciadori replicar di nuovo, quando Apollo con indignazione grande disse loro che tacessero e quanto prima partissero da Parnaso, poiché era stata azione impertinentissima e affatto ridicola il voler paragonare il purgar il mondo dagl'ingegni sediziosi col mondar gli orti dalla malva e dalla gramigna.</p></div2>
<div2 type="capitolo">
<head>Ragguaglio XVII</head>
<argument><p>Essendo nato dubbio sopra la certezza della trita sentenza che per ben conoscere un uomo fa mestiere mangiar prima un moggio di sale, Apollo in una generale congregazione di letterati, chiamata a quest'effetto, fa disputar sopra la verità di lei.</p></argument>
<p>La trita sentenza che per esattamente conoscere un uomo prima fa mestieri mangiare un moggio di sale, da alcuni virtuosi essendo stata rivocata in dubbio, Apollo, che non vuole che le sentenze de' letterati, che sono regole generali e leggi inviolabili con le quali vivono i suoi virtuosi, nella certezza della verità loro abbiano scrupolo alcuno, sono già molti giorni che in una general congregazione di virtuosi con ogni esatta diligenza fece disputar sopra la verità di lei; e intanto la sentenza fu trovata vera, che la congregazione inclinò nel parer di molti che dissero che la misura dovesse alterarsi fino a mezzo moggio di più, fondati in questa chiarissima ragione, che negli uomini moderni ogni giorno più vedendosi crescere il vergognoso vizio della simulazione e l'infame esercizio dell'ipocrisia, ogni buon termine di aritmetica voleva che con le corruttele degli uomini scelerati da' letterati fossero moltiplicati i necessari rimedi delle virtudi, per far ai nascenti vizi gagliarda resistenza. Ma per non far alla presente etade la vergogna di mostrar ad ognuno che, mentre il morbo dei vizi cresceva nel mondo, scemavano i rimedi, i prudentissimi letterati della congregazione stimarono non esser bene alterar l'antica misura. Onde concordemente conclusero tutti la sentenza esser verissima negli uomini, ma grandemente falsa nelle donne, le quali senza mangiar altro sale né altr'olio, la stessa prima notte che dormivano co' mariti loro, esattamente sapevano dire quanto essi pesavano.</p></div2>
<div2 type="capitolo">
<head>Ragguaglio XVIII</head>
<argument><p>Gli ircani mandano ambasciadori ad Apollo per aver da Sua Maestà la vera risoluzione dell'importante articolo, se a'  popoli sia lecito uccidere il tiranno.</p></argument>
<p>Gli ambasciadori della bellicosa nazione ircana, che a'  nove del corrente giunsero a questa corte, due giorni sono con pompa straordinaria furono ammessi all'audienza reale di Sua Maestà, perché i virtuosi, sopra modo avidi di veder costumi, abiti ed uomini stranieri, in numero molto grande concorsero ad onorar personaggi tanto qualificati. Presentati che si furono gli ambasciadori alla presenza di Apollo, il più riputato di essi disse che la famosa nazione ircana, in quel tempo miseramente oppressa da un prencipe che con inaudita crudeltà la tiranneggiava, dalla fama dei saggi e veri risponsi di Sua Maestà persuasa, per così lungo cammino gli aveva inviati in Parnaso, solo a fine di intender da lei la vera decisione dell'importantissima questione, se ai popoli era lecito uccidere il tiranno. Non è credibile l'alterazione che quella domanda cagionò nell'animo di Apollo; il quale, contro quegli ambasciadori sopra ogni credenza grandemente commosso, senza più altro risponder loro, levatosi in piedi con impeto grande e insolito in Sua Maestà, comandò che, per esempio degli altri che ardivano di propor dubbi tanto sceleramente sediziosi, incontanente fossero strascinati fuor della sala reale, come subito fu eseguito. Di tanto spavento alle serenissime muse e al senato tutto virtuoso fu simil azione, che niuno si trovò che appresso Sua Maestà ardisse di intercedere per quegli infelici. Ma Apollo, vedendo le sue dilettissime muse e i virtuosi tutti pieni di una infinita confusione, affine che rasserenassero gli animi loro, disse che per quella domanda, piena di una scandalosa perfidia, contro quegli ambasciadori li parea di aver fatta leggier vendetta, poiché ai popoli non solo non era lecito disputare articolo tanto sedizioso, ma che come dal fuoco dovevano guardarsi di non si lasciar cader nel pensiero e entrar nell'animo simil dubbio, atto a cagionar nel mondo mali peggiori che non fece l'infelice pomo di Paride. Perché quei popoli che nascevano nella libertà di una republica, non avevano bisogno di porre in disputa simil questione, mercé che nelle patrie libere un'ombra leggiera, un picciolo indizio, un sospetto lontano, una gelosia anco minima che un senatore dava di sé di affettar la tirannide della patria libera, faceva bisogno vendicar subito co' fatti dei capestri e delle mannaie, non con le cavillazioni delle parole scioccamente mettere in disputa cosa di tanto rilievo, poiché nelle ben ordinate republiche quando senator alcuno dava di sé gelosie tali, le ombre, gl'indizi e i sospetti, quantunque molto remoti, talmente doveano servir per prove concludenti, che prima faceva bisogno mandar il reo in un paio di forche, e poi, con osservar i termini tutti legali, giuridicamente formarli contro il processo informativo. Ma che sotto le monarchie, dove la vil plebe per sé era incapace da saper discernere il prencipe legittimo dal tiranno, per la commodità grande che l'ignoranza del popolo dava agli ambiziosi, ai sediziosi, agli amatori delle novitadi, ai disperati delle cose loro familiari, di altrui col pennello de' falsi pretesti, coi colori delle ipocrisie dipingere gli scelerati tiranni per prencipi legittimi, i prencipi legittimi per crudeli tiranni, affine che il mondo non si empisse di uccision e di esecrande confusioni, conforme al verissimo precetto di Tacito, i popoli doveano <foreign lang="lat" rend="italic">bonos imperatores voto expetere, qualescumque tolerare</foreign>. Dopo queste cose Apollo, che per l'innata sua bontà non può soffrire che anco quelli da lui partino disgustati, che con le impertinenze loro giusta cagione gli hanno data di adirarsi, comandò che quegli ambasciadori fossero richiamati; i quali essendo comparsi avanti a Sua Maestà, così disse loro: — Dilettissimi ircani, dai popoli che amano di conseguir la felicità di viver nella pace, <foreign lang="lat" rend="italic">ferenda regum ingenia, nec usui crebras mutationes</foreign>: e allora particolarmente che elleno sono cagionate dalla violenza del pugnale, da veleni o da altre scelerate machinazioni: perché il competente giudice de' prencipi essendo Iddio sempre giusto, non i popoli, perpetuamente aggirati dagli uomini sediziosi, voi dovete, <foreign lang="lat" rend="italic">quomodo sterilitatem aut nimios imbres et cetera naturae mala, ita luxum vel avaritiam dominantium tolerare</foreign>.</p></div2>
<div2 type="capitolo">
<head>Ragguaglio XIX</head>
<argument><p>Nerone imperadore contracambia una molto segnalata lode datagli da Cornelio Tacito col ricco dono di venticinque muli carichi di scudi d'oro.</p></argument>
<p>Segnalata novità è stata quella che la presente settimana si è veduta succedere in Parnaso, di venticinque muli carichi di scudi d'oro che la maestà dell'imperador Nerone ha mandati a donare all'eccellentissimo signor Cornelio Tacito. I virtuosi tutti, mossi dal miracolo di così ricco presente, subito corsero alla casa di Tacito, alcuni per saper la vera somma di tanto danaro, altri per venir in cognizione della cagione di così prezioso dono: e trovarono che quel regalo arrivò a un milione e ducento cinquantamila scudi d'oro, co' quali Nerone premiava la singolarissima lode che gli diede quell'istorico, quando disse che Nerone non aveva <foreign lang="lat">infra servos ingenium</foreign>. I più principali letterati di questo Stato hanno detto che, ancorché il dono di Nerone fosse splendidissimo, che nondimeno Tacito molto più aveva meritato da lui: mercé che l'eccellentissima lode che gli aveva data, ch'egli non aveva genio di sottoporsi al vilissimo dominio di un servidore, tanto più valeva di mille ricchi tesori, quanto per fatal calamità de' prencipi è comune a pochi. Per lo contrario i letterati di bassa mano di modo hanno stimato che quel regalo superasse ogni merito di Tacito, che fino non hanno dubitato di pubblicamente sparlare di azione tanto eroica, dicendo che quel dono era stato una prodigalità degna di Nerone, e una di quelle inconsiderate profusioni che sogliono far i prencipi di poco giudicio, quando con donar senza numero e misura più tosto acquistano nome di pazzi scialacquatori, che di virtuosi liberali. Onde questi medesimi, più mossi dall'invidia che hanno avuta a Tacito, che dall'affezione che portano alla riputazion di Nerone, a lui stesso dissero che in Parnaso dalla maggior parte de' letterati non era stato bene inteso che con tanta somma di denari egli avesse rimunerato quattro sole onorate parole che di lui aveva scritto quell'istorico, il quale in suo biasmo poi aveva detto cose tanto oscene, che affatto oscuravano quella lode ch'egli tanto aveva rimunerata. Si dice per cosa certa che a questi rispose Nerone, che così come gli eccellenti pittori con le ombre e con gli scuri maggiormente facevano spiccar le membra delle figure che dipingevano nelle tavole loro, così verdadieri istorici con la libera menzione de' vizi nonché delle imperfezioni di quegli eroi la memoria de' quali eternavano con gli scritti loro, acquistavano piena fede alle lodi che davano loro, non potendosi di prencipe alcuno scriver più vergognose invettive che le lodi esaggerate, senza far menzione di quei difetti che tanto sono congiunti all'umanità degli uomini; i quali, liberamente raccontati, erano veri testimoni dell'incorrotta verità di chi scriveva: e che però tanto maggiormente gli erano care le brutture che di lui aveva scritte Tacito, quanto la lode che gli aveva data superava le più sporche vergogne che giammai avesse potuto raccontar di lui. Percioché, così come tutte le più esquisite virtù delle quali un prencipe a meraviglia potesse giammai esser dotato, affatto si oscuravano s'egli pativa del vizio nefando di soggettarsi ad un suo servidore, così l'onorata virtù di sempre con quei che servono saper esser padrone, tanto ben qualificato rendeva qualsivoglia prencipe, che lo splendore di così sublime e eccelsa virtù sufficientissimamente ricopriva anco i vizi più brutti; e che il tutto accadeva con molta ragione: percioché, così come non era possibile il dire che quell'infelice che per far l'alchimia si perdeva dietro i fornelli e le bocce, non fosse pazzo da catena, così faceva bisogno confessare che quel prencipe che di uno ignorante suo servidore avendo formato un bue d'oro l'adorava come suo idolo, di necessità fosse matto spacciato per tutte le regole. </p></div2>
<div2 type="capitolo">
<head>Ragguaglio XX</head>
<argument><p>I virtuosi visitano il tempio maggiore di Parnaso, e al grande Iddio domandano una grazia importante.</p></argument>
<p>Ieri, primo giorno di aprile, secondo l'antico stile di questa corte, dagl'illustrissimi poeti in compagnia delle serenissime muse fu visitato il tempio maggiore di Parnaso, e con grandissima divozione fu supplicata la divina Maestà a degnarsi per sua misericordia di preservar i suoi fedeli virtuosi dalle bugie di quelle persone, che, di dentro essendo tutta malignità, appresso i prencipi nondimeno sono in concetto di compitissimi uomini dabbene.</p></div2>
<div2 type="capitolo">
<head>Ragguaglio XXI</head>
<argument><p>Apollo per inanimire i senatori delle patrie libere a coltivar la libertà senza affettar la tirannide delle republiche, nell'anfiteatro di Melpomene fa rappresentare un sopramodo lacrimevole spettacolo.</p></argument>
<p>Perché Apollo fermamente crede che nelle patrie libere, più che in altra spezie di governi, le leggi sieno dirette al ben comune degli uomini, che in esse gli animi de' cittadini più si accendino ad intraprendere e ad eseguir opere virtuose e che più vi fiorischino le scienze e ogni civil polizia, sommamente ha in abbominazione quei tiranni che commettono l'eccesso di occupar la libertà di una ben ordinata republica; come quelli che per mantenersi in una usurpata signoria, sono obbligati di odiare l'alto valore degli uomini grandi, e con la medesima severità perseguitar l'eccellenti virtudi loro, con la quale i legittimi prencipi puniscono i vizi: e ancorché di genio sieno inclinati all'esercizio della clemenza, sono nondimeno forzati di esercitar la crudeltà e governar lo stato con termini viziosi; essendo verissimo che <foreign lang="lat" rend="italic">nemo unquam imperium flagitio quaesitum bonis artibus exercuit</foreign>. Sua Maestà dunque, affine di spaventar con la rappresentazione di uno spettacolo sopramodo miserabile i cittadini delle patrie libere dal commetter sceleratezza simile, ieri nel famosissimo teatro di Melpomene fece raunare i senatori tutti delle republiche residenti in questo stato: e poiché dall'altro lato del teatro ebbe fatto comparir Cesare il dittatore, vi fece entrar Attia di lui sorella, con Augusto suo nipote e Giulia di esso figliuola e i figli ch'ella ebbe da Marco Agrippa suo marito, Lucio e Caio Cesari, Agrippa Postumo, Giulia e Agrippina, con la numerosa prole che questa partorì al famosissimo Germanico suo marito. Lacrimevole e sopramodo miserabile spettacolo fu a Cesare il vedere che per la sua portentosa ambizione egli non solo a se stesso aveva cagionata morte sopramodo crudele, ma l'estinzion tutta del suo sangue seguita in tempo brevissimo: percioché cosa nel vero di molta pietà fu il vedere che in tanta copia di successori che nacquero di Ottavia maggior sorella e di Giulia figliuola di Augusto, niuno ve ne fosse che di veleno, di ferro, di fame o d'altra miserabil morte non avesse fornita la sua vita. A tanto cordoglio di Cesare si aggiunse il dolor intenso, la rabbia canina che l'assalì, quando vide che l'imperio romano, con carico tanto grande della sua riputazione e con lo spargimento di tutto il suo sangue acquistato da lui, dopo la morte di Augusto passasse in quella efferata e immane famiglia de' Claudi, la quale con ferina crudeltà perseguitò il sangue de' Giuli, da' quali aveva ricevuta l'eredità di così famoso imperio. Né minore dell'afflizion di Cesare fu la compunzion grande che a ognuno diede quello spettacolo veramente miserabile; perché nell'animo di ognuno si rinovellò l'ordinaria calamità de' tiranni di non solo non poter fuggire l'inevitabil giudicio divino di fondar la nuova tirannide con la violente morte loro, ma che Iddio, nel punir le sceleratezze degli uomini ambiziosi sempre severissimo, voleva che il sangue di colui che aveva ardito eccesso tanto scelerato, lungo tempo non godesse la signoria di Stato acquistato con tanta infamia: quale con la sua divina mano ben presto dava in poter di famiglia tale, che per necessario termine di buona politica essendo forzata di estinguere il sangue tutto del primo tiranno, faceva le pubbliche vendette della libertà soggiogata. Oltreché calamità, la quale né anco gli occhi de' più crudeli uomini di quel teatro poterono riguardare né i cuori de' più ambiziosi soffrir di vedere, fu che le tirannidi tutte si fondino con la macerie di tante morti violenti, con la calce di tante scelerate ingiustizie, con l'arena di tante orribilissime crudeltadi, con l'acqua di ampissimi laghi di sangue umano. Mentre i virtuosi, per l'orrendo spettacolo che vedevano, lacrimavano tutti, Apollo, con voce così spaventevole che atterrì ognuno: — Specchiatevi, — disse, — ambiziosi tiranni, che tanto siete stati bramosi della dominazione. Questi che qui avete avanti gli occhi, sono i fini de' superbi pensieri vostri; in queste tragedie infelicissime finalmente termina l'avarizia e la sete immoderata che i vostri pari hanno di dominare, e a queste grandezze che vedete conducono le famiglie loro quelli che hanno commessa l'empietà di occupar la pubblica libertà della patria. Tu, Cesare, che con l'impresa sceleratissima di far tua serva la nobilissima republica romana, mostrasti di non conoscere o di non temer Dio, vedi, guarda, rimira a quali termini di somma infelicità egli sa condurre i pari tuoi e tutto il sangue loro. — Ancorché Cesare chiari segni desse di rimaner per tai parole grandemente confuso e afflitto, Apollo nondimeno, per più crudelmente dilaniar l'animo di quell'uomo ambizioso e per consolar i suoi letterati, per l'orribilità di quello spettacolo grandemente afflitti, e per inanimire i senatori delle republiche a coltivar la libertà delle patrie loro, comandò che con tutta l'eccellentissima sua famiglia l'umano Nettuno del mare, il sempre glorioso prencipe Andrea d'Oria fosse ammesso nel teatro. Onde Cesare nel rimirar la felicità di famiglia tanto celebre e la gloria di quei signori, che nella patria libera dai genovesi, ricordevoli dell'immenso beneficio che avevano ricevuto da quel nuovo fondatore della presente libertà loro, come padroni erano amati, onorati, osservati, e che quel prencipe, di eterna memoria, dell'animo suo modestissimo così gloriosa fama di sé aveva lasciata appresso i suoi cittadini, molto più lo tormentava l'invidia che aveva alla grandezza di quegli eroi, che il suo male: e allora fu che egli benissimo conobbe che, dopo l'acquisto della Francia, e per lui e per li suoi descendenti miglior consiglio, deliberazione più onorata sarebbe stata abbracciar l'impresa che seppe pigliar il sempre glorioso prencipe Andrea d'Oria, di riordinar la libertà della sua patria caduta nel disordine di una confusissima democrazia, e con quelle armi medesime con le quali tanto sceleratamente conculcò l'autorità del senato, abbatter la superba tirannide della plebe ignorante, e nella sua patria fondar una perfetta aristocrazia e acquistarsi il superbo titolo, la gloriosa prerogativa di secondo fondator della libertà romana; con la qual risoluzione ed egli e la sua posterità così nella città di Roma sarebbe vissuta celebre e famosa, come l'eccellentissima famiglia dei Dorii, finché staranno in piedi le mura della patria loro e si troveranno genovesi nel mondo, mai sempre in quella nobilissima republica sarà gloriosa e immortale.</p></div2>
<div2 type="capitolo">
<head>Ragguaglio XXII</head>
<argument><p>I signori accademici Intronati nella loro accademia avendo ammesse le più principali poetesse di Parnaso, Apollo comanda che sieno levate.</p></argument>
<p>Gli eccellentissimi signori Intronati contro i loro antichi instituti alcuni mesi sono ammisero nella loro accademia le virtuosissime donne Vittoria Colonna, Veronica Gambera, Laura Terracina e altre dame poetesse più segnalate di Parnaso, e il tutto con tanto applauso de' virtuosi, che gli accademici, riscaldati dalla bellezza di quelle dame, non solo negli esercizi letterari si vedevano frequentissimi, ma ogni giorno pubblicavano poesie tali che ne stupivano le muse stesse. Ma poco tempo passò che alle nari di Sua Maestà giunse certo odore molto spiacevole, per lo quale comandò all'Archintronato che in tutti i modi dismettesse quella pratica: percioché si era finalmente avveduto che la vera poetica delle donne era l'aco e il fuso, e gli esercizi letterari delle dame co' virtuosi somigliavano gli scherzi e i giuochi che tra loro fanno i cani, i quali dopo brieve tempo tutti forniscono alla fine in montarsi addosso l'un l'altro.</p></div2>
<div2 type="capitolo">
<head>Ragguaglio XXIII</head>
<argument><p>Giusto Lipsio con solenne cavalcata essendo ammesso in Parnaso, il seguente giorno dopo il suo ingresso, contro l'aspettazione di ognuno, accusa Tacito per empio, e dalla sua accusa riporta poco onore.</p></argument>
<p>Come per le passate fu scritto, giunse alcuni giorni sono ai confini di questo stato Giusto Lipsio, gli scritti del quale tutto che subito fossero giudicati degni di esser letti da ogni virtuoso e meritevolissimi di esser riposti tra le eterne fatiche de' letterati nella biblioteca di Sua Maestà, e che però al suo nome in pieno senato favoritamente fosse stata decretata l'immortalità, con le più segnalate prerogative che a qualsivoglia altro soggetto sieno state concedute in questo Stato, la pubblica entrata nondimeno di personaggio tanto qualificato fu differita fino al martedì della settimana passata: mercé che la nobilissima nazion fiamminga, con le dimostrazioni di straordinari onori fatti verso quel suo cittadino, volle segnalar se stessa in quella occasione; percioché ne' più onorati luoghi di Parnaso eresse molti archi trionfali con magnifica splendidezza fabbricati alla reale. La cavalcata fu notabile, perché i letterati di tutte le scienze in numero molto grande favorirono quel virtuoso purpurando, che da Sua Maestà avendo ricevuto il nobilissimo titolo di universale in tutte le scienze, era in opinion di ognuno di saper tutte le cose. E meraviglia grande apportò ad ognuno il vedere che nel primo congresso il Lipsio per nome salutò tutti i più nobili personaggi romani che andarono ad incontrarlo, de' quali mostrò di aver distintissima cognizione. Gli scritti di così gran letterato da Caio Velleio Patercolo furono portati nelle spalle; il quale, ancorché per la vecchiaia tutto fosse stroppiato, per mostrarsi nondimeno verso il Lipsio grato per certo grandissimo beneficio ricevuto da lui, da Sua Maestà per mera grazia impetrò, quella prerogativa. Di ordine espresso di Apollo cavalcò il Lipsio in mezzo tra 'l moral Seneca e il politico Tacito; ma grave scandalo ebbe a nascere in questo particolare, percioché per la prerogativa dell'età e per la riputazione di più pregiata scienza, per lo passato avendo sempre Tacito conceduta la precedenza della man destra a Seneca, in quella occasione nondimeno con tanto ardire gliela vietò, che a quel romore in aiuto di Seneca essendo corsi i letterati tutti morali e in soccorso di Tacito uno squadrone di virtuosi politici, si dubitò di qualche grande scandalo: ma i morali cagliarono, perché conobbero che, se la zuffa si attaccava, non avrebbono potuto far lunga resistenza a quegli insolenti politici, che punto non avendo riguardo al giusto e all'onesto, non cosa disonorata ma somma virtù stimano atterrar l'inimico anche con i colpi da traditore. Ma tutto il romore si quietò quando comparvero i maestri delle cerimonie pegasee, i quali di ordine degli eccellentissimi signori censori dissero a Seneca che anco le scienze, come i frutti in Roma, i pesci in Vinegia, avendo la stagion loro, cedesse per allora la man destra a Tacito, e in quella apertissima ingiuria ch'egli riceveva si consolasse con la memoria degli onori che ne' tempi migliori dell'età passata li furono fatti; nella quale quelle stesse scienze morali, che ne' presenti infelicissimi tempi erano riputate mere pedantarie e cose ammuffate, furono in così sublime credito, che fino vennero stimate il prezioso gioiello di tutte le buone lettere: e tanto maggiormente, che il presente secolo, il quale tutto è interesse, tutto violenza, di modo fino al settimo cielo si vedeva esaltar lo studio politico, che con esempio scandalosissimo permetteva che anco calpestasse la stessa filosofia peripatetica, sovrana signora di tutte le scienze umane. Ubbidì Seneca al comandamento de' signori censori, ma con pessima volontà; percioché ne' filosofi morali, che aperta ostentazione fanno di certa apparente umiltà, il vizio di una intensissima ambizione è peccato nato con essi. Giunto che fu il Lipsio nel fòro delfico, non li fu conceduto di poter a ciel sereno rimirare il divino splendore di Sua Maestà, né meno a piè delle scale del real palazzo fu incontrato e ricevuto dalle serenissime muse, solo essendo stimati degni di questi segnalati favori gli scrittori d'invenzione, dilettissimi di Apollo e delle serenissime muse, e gli scritti dottissimi del Lipsio solo si vedevano laboriosi e mirabili per una varia e moltiplice lezione; cosa così comune a tutti gli scrittori oltramontani, che sono stimati avere il cervello nella schiena, come agl'italiani, che l'hanno nel capo, il sempre inventar cose nuove, lavorar con la materia cavata dalla miniera del proprio ingegno con sudori e stenti grandi, non con la roba dagli altri scrittori tolta in prestito: essendo riputata cosa da sartorello mendìco, da critico fallito rappezzar le toghe stracciate de' letterati, da sarto pratico e famoso nell'arte tagliare e cucir vestimenti nuovi con fogge e ricami non più veduti. Sono alcuni che han detto che il Lipsio così poco e da Sua Maestà e dalle serenissime muse sia stato favorito, per disgusto che hanno avuto da lui, al quale avendo essi dato nobilissimo talento per potere alla tacitista scriver le guerre civili di Fiandra tanto desiderate dall'università de' virtuosi, per certi rispetti, nondimeno da Sua Maestà riputati molto vili, fino aveva fatta resistenza all'inspirazione mandatali da lui e dalle sue serenissime dive. Ma quest'ultimo è sospetto fondato nel verisimile; la prima è opinione sostentata dalla verità. Stette Apollo a rimirar lo spettacolo della cavalcata da quella sua loggetta che sta allato all'appartamento dell'Aurora, la quale i signori poeti italiani chiamano balcon celeste, ed era coperto da una bianca nube, la quale, come in somigliante occasione è solito farsi, appunto allora che il Lipsio fu giunto nel mezzo del fòro delfico, da un soavissimo zefiro un poco fu diradata; onde Sua Maestà con lo splendore di un solo suo raggio col quale riguardò quel suo virtuoso, lo purgò di ogni macchia d'ignoranza che li fosse potuta esser rimasa addosso, e lo fece divenir perfetto letterato. Salito poi che fu il Lipsio nella grande sala dell'audienza, nello stesso principio dell'orazione ch'egli aveva cominciata per render infinite grazie ad Apollo dell'incomparabil beneficio che gli aveva fatto, fu forzato tacere per un caso gravissimo che succedette al dottissimo Pausania, scrittor greco, che sedeva nella classe degli autori cronologici, al quale all'improvviso venne uno svenimento così grande, che fu stimato morto; onde i cosmografi tutti del venerando collegio corsero per aiutarlo. I famigli di Pausania dissero che quell'accidente poteva esserli venuto per mera debolezza, perché l'ora essendo tarda, prima di uscir di casa non aveva Pausania, com'era suo costume, rifocillato l'animo nella sua biblioteca, pigliando due cucchiari di conserva fatta delle poesie di Pindaro. Ma la serenissima Euterpe, della quale Pausania è parzialissimo servitore, con spruzzarli nel volto due sostanziose sentenze di Tucidide, fece ritornar in lui la virtù già quasi tutta perduta. Allora Pausania, senza altramente considerare ch'egli grandissimo mancamento commetteva impedendo al Lipsio il poter fornir la sua orazione, vinto da grave affanno d'animo: — Oh tempo edace, — esclamò, — oh invidiosa vecchiaia, che co' vostri acutissimi e mordaci denti anco quelle cose consumate, che dagli uomini, perché eternamente sieno vedute sopra la terra, sono state fabbricate! E come è possibile che alla variazione de' tempi così certamente sia congiunta la vicissitudine delle cose, che la mia dilettissima Grecia, madre già delle buone lettere, reina di tutte le scienze, onorato e sicuro domicilio delle arti liberali, giardino del mondo, patria de' più segnalati virtuosi in tutte le dottrine che giammai abbia avuto qualsivoglia altro luogo dell'universo, istrumento nobilissimo che eternò la penna mia, ora tutta sia divenuta ignoranza, tutta silvestre, disabitata d'uomini e talmente spogliata di que' magnifici edifici pubblici e privati, de' quali a meraviglia era già piena, che solo ora vi si vegghino pochi e vilissimi tuguri, e che i famosissimi antichi filosofi, oratori e istorici ateniesi in questa nostra infelicissima etade sieno divenuti vilissimi oglierari in Costantinopoli, e per lo contrario la Fiandra, che a' tempi miei altro non era che solitudini, selve ingombrate da paduli, piene di fiere e stanza d'uomini rozzi più selvaggi di esse fiere nonché ignoranti delle buone lettere, e dove non altro si vedeva che spaventevoli grotte e vili capannucci abitati da gente mendìca, ora sia divenuta provincia fecondissima, bellissima, amenissima, piena di abitatori sopramodo civili, facoltosi e industriosi, colma di cittadi nobilissime a meraviglia, ornate di edifici pubblici e privati sontuosissimamente fabbricati, e, quello che immensa fa la meraviglia mia, patria felicissima, dove le greche e le latine lettere par che abbiano fondato il seggio dell'eterna lor abitazione. — Le parole di Pausania talmente commossero gli animi di tutti i virtuosi greci, che Aristotile, Platone, Demostene, Pindaro e altri molti, più non potendo ritener le lacrime, avanti che la cerimonia del Lipsio fosse condotta al suo fine, proruppero in così dirotto pianto, che dagli altri letterati essendo stati imitati, il virtuoso Lipsio, il quale conobbe che la sua orazione per lo strepito grande di quei singulti non poteva essere udita, scese dal pulpito, ricompensando il disgusto che gli aveva dato Pausania con quell'impedimento, con la consolazione dell'encomio ch'egli aveva fatto della sua patria e della virtuosa nazion fiamminga. Dai letterati tutti di questo stato fu creduto che tra Cornelio Tacito e Giusto Lipsio per li molti reciprochi benefici corsi tra essi, fosse per passar somma confidenza e strettissima amicizia. Ma con meraviglia grande de' letterati tutti di questo Stato, è succeduto il contrario. Percioché due mattine sono il Lipsio avanti Apollo accusò Tacito di aver nel primo libro delle sue <title>Storie</title> dette alcune parole piene di somma empietà. Sua Maestà, per accusa tanto importante sopramodo alterato, comandò a Tacito che la vegnente mattina le comparisse avanti per difendersi da quell'orrenda imputazione. Con tanta franchezza d'animo intrepido ubbidì Tacito il comandamento di Apollo, che i letterati suoi amorevoli, che grandemente si erano sbigottiti, affatto si rinfrancarono di animo. Io che scrivo i presenti <title>Ragguagli</title>, mi trovai presente allora che Beato Renano e Fulvio Orsino, amendue amorevolissimi di Tacito, tirarono il Lipsio in disparte e strettamente lo pregarono che volesse desistere dall'impresa di quell'accusa, disonoratissima per lui quando non avesse potuto verificarla, infelicissima se la provava; perché essendo Tacito il primo baron politico che abbia Parnaso, e però di gran séguito appresso quegli uomini potenti che hanno le mani lunghe e corta la coscienza, in progresso di tempo sicuramente erano per vendicarsene. A questi rispose il Lipsio che in tutti i modi egli voleva dar soddisfazione alla sua coscienza; e questo detto, comparve avanti Apollo, ove in compagnia di Tacito erano concorsi i più forbiti letterati di questa corte. Cominciò allora il Lipsio che gli era amico Socrate, amico Platone, ma più amica la verità; interruppe allora Tacito il ragionamento del Lipsio, e li disse che lasciasse quei preamboli che in quel luogo tanto avevano del rancido, e speditamente desse la sua accusa, perché gli uomini politici suoi pari, da quelli da' quali aspettavano i brutti fatti non potevano con pazienza udire i premeditati preludi delle belle parole. Allora così rispose il Lipsio: — Voi nel primo libro delle vostre <title lang="lat">Istorie</title> liberamente avete detto che Iddio non tiene altramente cura della salute del genere umano, ma solo del castigo; concetto tanto maggiormente empio, quanto di un prencipe terreno, non che di Dio, proprissima virtù del quale è la misericordia e la sviscerata paterna carità verso la salute di tutti gli uomini, delitto degno di grandissima punizione sarebbe dir cosa tanto esorbitantemente iniqua. Le formali vostre parole sono queste: "<foreign lang="lat" rend="italic">Nec enim unquam atrocioribus populi romani cladibus, magisve iustis iudiciis approbatum est, non esse curae deis securitatem nostram, esse ultionem</foreign>". È ben vero che in questo vostro grandissimo mancamento questo solo può scusarvi, che nel precipizio di così grave errore siete caduto guidato dal mal accorto Lucano, il quale, prima di voi pubblicando la sentenza medesima, lasciò scritti questi versi:</p>
<quote>
<lg lang="lat">
<l>Foelix Roma quidem, civesque habitura superbos:</l>
<l>si libertatis superis tam cura placeret,</l>
<l>quam vindicta placet. —</l>
</lg></quote>
<p>Udite che ebbe Tacito queste cose: — Mi duole, — disse, — Lipsio mio, che avendo tu fatta pubblica ostentazione di esser l'unico oracolo de' miei più reconditi sensi, in cosa poi alla mia riputazione di somma importanza abbi pigliato così grosso errore. Percioché le parole mie, che pur ora hai recitate, in tanto, come tu le accusi, non sono empie, che io le sostento piissime e santissime. E per farti capace della verità che io dico, mi piace col giro di molte parole interpretarti quel mio concetto, che, secondo il mio costume essendo stato detto con poche, tu non hai saputo capire. Dopo aver nel principio delle mie Istorie avvertito il lettore di quello che io aveva animo di trattar in tutta l'opera, dissi che io intraprendeva una fatica piena di vari casi: "<foreign lang="lat" rend="italic">Atrox proeliis, discors seditionibus, ipsa etiam pace saevum. Quatuor principes ferro interempti, tria bella civilia</foreign>", e quello che segue. Raccontate che ebbi le calamitadi e le miserie grandi che dopo la morte di Nerone soffrirono i romani, dissi che elleno in quantità furono tante, in qualità tali, che giammai in qualsivoglia altro tempo e con più atroci flagelli del popolo romano, né con più giusti giudìci divini, meglio si verificò che quello Iddio, che per lo passato tanto aveva favorito e protetto il popolo romano, che, come innamorato della grandezza di lui, parea che non altra cosa più avesse a cuore che perpetuamente renderlo vittorioso, trionfante e padrone dell'universo; dopo la morte di Nerone di modo fu veduto mutarsi, che chiaramente si conobbe "<foreign lang="lat" rend="italic">non esse curae deis securitatem nostram, esse ultionem</foreign>": cioè ch'egli affatto aveva abbandonata la cura della sicurezza del popolo romano; "<foreign lang="lat" rend="italic">esse ultionem</foreign>", cioè che solo attendeva a vendicarsi de' gravi disgusti che da lui aveva ricevuti. Dunque, Lipsio, è concetto empio dire che per gli eccessi gravissimi che commise il popolo romano avanti e dopo la morte di Nerone, la cura di proteggerlo da ogni male si cangiasse in severa giustizia e affliggerlo con ogni sorte di miseria? — Piissimo è il concetto che hai detto, — rispose allora il Lipsio; — ma non quadra con le parole che io accuso per empie: le quali allora riceverebbono l'interpretazione e il senso che tu gli dài, quando la parola "<foreign lang="lat" rend="italic">securitatem nostram</foreign>" si potesse verificare solo nel popolo romano; ma essendo ella universale, chiaramente si vede che comprende tutto il genere umano. — Che con la voce "<foreign lang="lat" rend="italic">nostram</foreign>", nella quale veggio che tu, Lipsio, fai tutto il tuo fondamento, — replicò allora Tacito, — io solo abbia inteso il popolo romano, te ne fa chiaro il poeta Lucano, che ti è piaciuto dire che mi ha fatto cader nel fosso dell'empietà; il quale co' suoi versi dicendo il medesimo concetto mio, solo fa menzione de' romani, affermando che la città di Roma perpetuamente si sarebbe mantenuta felice e che i suoi cittadini sarebbero vissuti in una continova grandezza, quando alla maestà di Dio altrettanto fosse piaciuto conservarla nella sua antica libertà, quanto gli piaceva vendicarsi di lei. E non pare a te, Lipsio, verissimo che il popolo romano, che giammai seppe por fine all'ambizione che insaziabilissima ebbe di dominar l'universo, per aver desolato numero infinito di nobilissime monarchie e prestantissime republiche, rubato il mondo, e per saziar l'inestinguibil sete ch'egli ebbe dell'oro, empiutolo di fuoco e di sangue, talmente si concitasse contro l'ira dell'onnipotente Dio, che dopo, avendolo dato in preda di crudelissimi tiranni, da' quali provò tutte le più deplorande miserie, permise alla fine che con esemplar vilipendio fosse calpestato dalle più barbare nazioni dell'Europa? Fine per certo infelicissimo, ma però molto degno dell'ambizione, della crudeltà e dell'avarizia romana: precipizi ne' quali Sua divina Maestà fa capitar quell'imperi che non sanno por fine all'insaziabil ingordigia di regnare. Ma per fornir di chiarirti dell'error tuo, ti ricordi tu, Lipsio, che io in altro luogo degli scritti miei abbia usata la parola "<foreign lang="lat" rend="italic">nostram</foreign>" o "<emph>nostri</emph>?". — Mi sovviene — disse egli — che dove fate menzione che Tiridate, re dell'Armenia, che da Corbulone fu mandato a Roma acciò avanti Nerone si giustificasse di alcune imputazioni dateli, prima che porsi in cammino capitulò con Corbulone che della sua persona non si dovesse mostrar segno alcuno di servitù, che per istrada in luogo alcuno non gli fossero fatte posar l'armi, che fosse ammesso alla visita de' governatori delle provincie senza che gli fosse tenuta la portiera, e che in Roma gli fosse stato lecito tener la medesima grandezza di sussiego che facevano i consoli: il qual modo di procedere da Corbulone fu schernito e riputato vanità barbara; e tu tale la pubblichi, e con queste parole: "<foreign lang="lat" rend="italic">Scilicet externae superbiae sueto, non erat notitia nostri: apud quos ius imperii valet, inania transmittuntur</foreign>". E in un altro luogo, raccontando tu quanto a proposito della quiete e grandezza dell'imperio romano era la discordia de' suoi nemici, dici queste formali parole: "<foreign lang="lat" rend="italic">Maneat, quaeso, duretque gentibus, si non amor nostri, at certe odium sui: quando vergentibus imperii fatis nihil iam praestare fortuna maius potest quam hostium discordiam</foreign>". — Disse allora Tacito: — Con le parole "<foreign lang="lat" rend="italic">non erat notitia nostri</foreign>", e "<foreign lang="lat" rend="italic">si non amor nostri</foreign>", credi tu, Lipsio, che io intendessi il genere umano o pur il popolo romano? — Impallidì allora il Lipsio, e disse: — Tacito mio, ora finalmente mi avveggio dell'error mio; te ne chieggo umilissimo perdono, e liberamente ti confesso che gli scritti tuoi, più che si leggono, meno si intendono, e che i tuoi <title lang="lat">Annali</title> e le tue <title lang="lat">Istorie</title> non sono lezione da semplice gramatico come son io. —</p></div2>
<div2 type="capitolo">
<head>Ragguaglio XXIV</head>
<argument><p>Giorno lugubre in Parnaso per la commemorazione dell'infelice introduzione fatta alle mense della sottocoppa.</p></argument>
<p>Oggi primo di maggio, giorno appresso le nazioni tutte consecrato al genio festivo e allegro, talmente in Parnaso è lugubre, che non solo le serenissime muse, i poeti e i virtuosi tutti vestono di lutto, ma i fòri, i portici e i ginnasi si veggono coperti di cottone: mercé che per testimonio di Polidoro Virgilio pienamente consta che in questo giorno d'infelice memoria, per l'ambizion prima de' prencipi e poi per la sciocca vanità de' privati, tra gli uomini fu introdotto il pestifero uso della sottocoppa. Mai più alla memoria de' letterati in Parnaso è succeduta calamità così lugubre, e che con più vere lagrime di intensissimo dolore dai virtuosi tutti sia stata pianta, del funesto spettacolo di veder il prezioso liquore del vino, unica delizia delle mense, senza del quale il mangiare sarebbe laboriosissimo mestiere da facchino, crudelmente cacciato dalla tavola. E certo con molta ragione: percioché qual infelicità maggiore può provar il genere umano, che il vedersi ridotto a bere a discrezione altrui, ed esser capitato al passo spaventevole della morte di fino chiedere per l'amor di Dio a un vigliacco servidore, che molte volte non ti guarda, spesso non ti ode o non ti vuol udire, quel bicchier di vino che per felicemente vivere gli anni di Nestore perpetuamente si deve aver nella mano o tener alla bocca? E per crudelmente dilaniar un galantuomo, qual altro più insopportabil aculeo può immaginarsi, che allora fargli stentar il bere, che un saporito boccone, ch'egli ha tra i denti, gli ha incitata una gagliarda sete? E non è spettacolo da far tramortir gli uomini di angoscia il vedersi portare il bere in un bicchiere spesse volte troppo picciolo, molte volte mezzo vòto, e in tanta disuguaglianza di sete esser forzato sempre bere con la stessa misura? e, quello che aggrava tanti mali, sempre col vino cambiato? mercé che gl'ingordi e iniqui bottiglieri non sanno indursi a dispensar quel vino migliore ai convivali, che dal proprio appetito sono violentati a serbar per loro stessi. In tanta afflizione dei letterati la gloriosa nazion alemanna, libera da servitù tanto crudele, grandemente compatendo la miseria de' virtuosi spagnuoli, italiani e franzesi, co' prencipi mosse la pratica di esterminar dal mondo l'uso evidentemente conosciuto pernizioso delle sottocoppe. Ma i prencipi ostinatamente risposero che mai avrebbono comportato che dai conviti loro fosse levata la pompa delle bottiglierie; e tutto che per facilitar il negozio per la parte dei letterati si proponesse che nelle tavole si ritenesse il vino che sempre sa di buono, e che nella bottiglieria si facesse la spasa delle minestre, che spesse volte ammorbano di cacio riscaldato, non però furono ascoltati; onde di già vedendosi il negozio disperato, Andrea Marone, celebre poeta bresciano, salì nella pubblica ringhiera, e alla presenza di Apollo, delle serenissime muse e dei letterati tutti di Parnaso, in versi eroici, con abbondantissima vena da lui detti all'improviso, fece gagliarda invettiva contro invenzione tanto crudele. E con l'autorità di Esculapio, di Ippocrate, di Galeno e di altri eccellentissimi medici concludentissimamente provò che le febbri etiche, i mali tisici, prima poco conosciuti al mondo, per la miserabile introduzione che nelle mense era stata fatta della dolorosa sottocoppa e dell'infelicissimo bicchiere di tre once, in infinito erano cresciuti: mercé che quelle semplici persone che scioccamente si erano lasciate persuadere di ber a once, con una complessioncella da cardellino si vedevano campar a scropoli. Onde accadeva che nell'età presente, nella quale nel bere più si attendeva alla vanità della bella creanza che alla sostanza di bere con soddisfazione, affatto era mancata la feroce complessione degli antichi uomini robusti. Nella fine poi dell'orazione, quell'orator poeta, col testimonio delle stesse serenissime muse, ad ognun fece fede che allora affatto si perdette la razza degli Omeri e de' Virgili, e il mondo si appestò dei moderni poeti stitici, che fu dismesso l'uso lodevolissimo di bere al boccale.</p></div2>
<div2 type="capitolo">
<head>Ragguaglio XXV</head>
<argument><p>Le più principali monarchie residenti in questo stato di Parnaso chiedono alla serenissima Libertà veneziana con quai mezzi dalla sua nobiltà ella ottiene il beneficio di così esquisita secretezza e tanto esatta ubbidienza; e da lei ricevono la soddisfazione che desiderano.</p></argument>
<p>La virtuosa e onorata controversia che tra molti letterati nacque li giorni passati, la quale dalla serenissima Libertà veneziana nel modo scritto fu decisa, materia molto grande da ragionare e da discorrere ha dato tutto questo stato di Parnaso. Ma particolarmente nelle potentissime monarchie di Francia, di Spagna, d'Inghilterra e di Polonia ha destato una invidia tale, che elleno due mattine sono andarono a trovare la serenissima Libertà veneziana, e li dissero che stupor grande arrecava loro il vedere che in tutta la sua nobiltà ella compitissimamente trovasse quella fedeltà del secreto, che ad esse spesso era riuscito desiderio quasi impossibile, opera affatto disperata poter ottenere da un solo loro secretario, da un paio di consiglieri; calamità che quelle potentissime reine dissero essere altrettanto più miserabile, quanto nella presente fraudolente età la prima arme che alcuni prencipi usavano di sfoderar contro gl'inimici loro, era con una gran massa di oro corromper la fede de' principali ministri altrui: che però desideravano saper da lei con quali mezzi ella era arrivata a ottener da'  suoi nobili tanta secretezza ne' negozi suoi più gravi e tanta ubbidienza anco ne' pericoli certissimi della ruina loro. A questa domanda rispose la Libertà veneziana ch'ella alla virtù della secretezza allettava la sua nobiltà co' premi, che dal vizio della disubbidienza la spaventava con le pene. Replicarono allora le monarchie che anco esse, servendosi degli stessi mezzi, non però potevano conseguir i medesimi fini. Disse allora la Libertà veneziana che ciò accadeva perché, in comparazione di quei che usavano le ben ordinate republiche, i premi delle monarchie erano poveri, le pene scarse. A questo fu risposto che anzi le monarchie potevano affermar tutto il contrario, poiché i premi delle patrie libere, paragonati con la profusa liberalità che coi loro principali ministri usavano i re grandi, erano mendicità: mercé che non mai si era veduto che la republica veneziana avesse premiata la fedeltà di alcun suo senatore con que' ricchi doni delle castella, delle cittadi e degli altri nobilissimi e ricchissimi feudi, co' quali i prencipi molto spesso si vedevano esaltar i ministri loro; ché il maggior premio che verso i benemeriti suoi senatori usava il senato veneziano era promoverli ai magistrati maggiori, ma però graduatamente, e acquistati con sudori infiniti: oltre che la maggior parte dei carichi più principali di lei, più essendo dispendiosi che utili, altrui solo apportavano augumento di riputazione. Che poi senza comparazion alcuna molto più spaventevoli e crudeli erano i castighi che uscivano dalla risoluta volontà di un prencipe offeso in cose gravi, che quei che contro alcun senatore erano deliberati da un senato, per l'ordinario più tosto circonspetto e mite che precipitoso e crudele: e che somma sproporzione era tra il prencipe che giudicava un suo vassallo, e quel senatore che col suo suffragio puniva un suo uguale, un amico, uno del suo sangue. Che non sapea veder qual nuovo e più crudel patibolo di forche, di mannaie, di lacci e di fuochi ne' demeriti della sua nobiltà usasse la republica veneziana, che anco non fossero praticati in Francia, in Spagna, in Inghilterra e in Polonia, eccetto però il tremendo Canal Orfano, ultima severità veneziana: che se nei regni loro non avevano le monarchie quel canale, che nondimeno ne' sacchi potevano far cucire i loro ministri disleali, e farli gettar ne' laghi, ne' fiumi e pozzi profondi. Con leggiadria grande sorrise allora la serenissima Libertà veneziana, e disse che in vece di quei feudi che con tanta limitata autorità di comandare ai benemeriti ministri loro concedevano i prencipi, ella ai suoi fedeli e ubbidienti nobili prima donava il nobilissimo regno di Candia, Corfù e le altre isole soggette al suo dominio, lo stato di Dalmazia, dell'Istria, del Friuli, Padova, Vicenza, Verona, Brescia, Bergamo, Crema, e lo stesso maestosissimo miracolo delle cittadi più reali, Vinegia: il tutto con ampla autorità di comandarlo e governarlo con assolutissimo dominio; di modo che i suoi nobili, non gentiluomini privati, ma chiamar si potevano regi e prencipi grandi, i quali nelle faccende più gravi della republica ad essi stessi erano fedeli, ove i ministri dei prencipi erano agli altri: e che l'orrore che i nobili veneziani avevano di vender ai prencipi stranieri i secreti della republica, nasceva dalla sproporzione infinita che tra quello era che essi perdevano con la fellonia, a quello che guadagnavano con la fedeltà; ché tra il rimorso che sentiva un ministro di tradir il suo prencipe, allo spavento che avea un senatore di vivere infedele alla patria libera, non si dava proporzione e comparazione alcuna che buona fosse; mercé che non avea che fare l'esser infedele ad altri col tradir se stesso. In ultimo disse la serenissima Libertà veneziana che i premi che i prencipi usavano coi secretari e con gli altri ministri loro, molte volte cagionavano effetti perniziosi e affatto contrari all'intenzione di quelli che gli ordinavano: perché non solo spesso raffreddavano il ministro nel buon servigio del suo signore, e allora, particolarmente ch'egli più non aveva che poter sperare da lui, ma la volontà dei prencipi tanto essendo mutabile, le machinazioni degli emuli delle corti tanto frequenti, spesse volte accadeva che il ministro con l'infedeltà e con la depressione del suo signore cercava di assicurarsi quel premio che con l'onorato suo servigio si aveva acquistato: tutti effetti perniziosissimi, e dei quali in tanto mancavano le sue rimunerazioni, che con la grandezza del suo imperio sempre crescendo il patrimonio della Libertà veneziana, ogni ora più ne' suoi senatori si accendeva il fuoco dell'amore e la carità verso le cose pubbliche. Disse poi che sproporzion molto maggiore tra lei e le monarchie si trovava nel particolar delle pene, poiché più volte ella aveva sperimentato che allora che a' suoi nobili, ancorché amati, ancorché desideratissimi dai prencipi stranieri, ella intimava la tremenda e spaventevol pena dello sdegno del senato e la privazione della nobiltà, non si trovava senatore alcuno veneziano, che con indicibile ubbidienza baldanzosamente non si fosse veduto correr verso Vinegia con deliberatissima risoluzione di più tosto voler perder la vita tra le due colonne, ch'esser privato di quella libertà che tanto è stimata da quelli che hanno spiriti generosi: e che in Vinegia non viveva senatore alcuno, che di buonissimo animo non si contentasse di più tosto perder la vita, che sottoporsi alla signoria di qualsivoglia prencipe straniero. Mercé che il nobil veneziano era un pesce che in quelle lagune essendo nato nell'acqua della libertà, non sapea fuori di Vinegia viver nell'elemento della servitù.</p></div2>
<div2 type="capitolo">
<head>Ragguaglio XXVI</head>
<argument><p>Il potentissimo re di Francia Francesco primo, incontratosi nella Filosofia ch'andava ignuda, le proferisce il suo manto reale, non accettato da lei.</p></argument>
<p>Il liberalissimo re di Francia Francesco primo, ieri a caso s'incontrò nella serenissima Filosofia, che appoggiata ad Aristotile e a Platone andava diportandosi per Parnaso; e perché ella era ignuda, straordinaria compunzion di animo ebbe quel re nel vedere che la stessa reina di tutte le scienze umane, che meritava di abbondar di tutte le più esquisite delizie, così fosse mendìca, che né meno avesse un panno da ricoprirsi. Onde quel magnanimo re, spogliato subito il preziosissimo manto reale che tutto tempestato di gigli di diamanti portava addosso, volle con esso ricoprir quella serenissima dama; quando di quella cortese liberalità avendo ella prima rese le debite grazie a tanto re, gli disse che, senza punto pregiudicar alla sua riputazione, ignuda poteva andar per Parnaso chi non avea vergogne da nascondere, bruttezze da ricoprire.</p></div2>
<div2 type="capitolo">
<head>Ragguaglio XXVII</head>
<argument><p>Apollo acremente si duole con le serenissime muse, perché inspirano il furor poetico in molti ingegni ignoranti; ed esse eccellentemente difendono le azioni loro.</p></argument>
<p>Vedendo Apollo i parti de' moderni poeti italiani nelle similitudini, ne' traslati, nelle allegorie, nelle iperboli e nelle altre elegantissime figure, con le quali si trinano, si frangiano e si ricamano i dotti poemi, per la maggior parte pieni di molte imperfezioni, due giorni sono fece chiamar a sé le serenissime muse; con le quali molto acerbamente si dolse ch'inspirassero il nobilissimo furor poetico in certi ignoranti, che, per non durar fatica nell'acquistar co' sudori de' perpetui studi la perfezione dell'arte poetica, pubblicavano al mondo poemi infelici, ne' quali molto perdeva di riputazione quella poesia ch'è la delizia delle belle lettere, l'unica ricreazione delle fatiche de' letterati, il vero ristoro de' virtuosi, la gioia di tutte le arti liberali, non senza grave biasmo di esse muse, dalle quali i più scelti virtuosi desideravano che del dono del furor poetico solo facessero parte agl'ingegni laboriosi e talmente innamorati delle buone lettere che degni si facessero conoscere di ricever da esse grazia tanto segnalata. Si dice che Polimnia a nome dell'altre muse rispose a Sua Maestà ch'esse, nell'inspirare altrui il furor poetico e l'abbondante vena dei versi eleganti, sempre solevano aver riguardo alla fertilità e alla vivacità naturale degl'ingegni altrui, e che a Sua Maestà era noto che faceva bisogno che il dono del furor poetico precedesse alla cognizion dell'arte, alla scienza della dottrina: che poi particolar obbligo era di quelli che dalle muse conoscevano di aver ricevuto dono tanto singolare, con lo studio perpetuo delle buone lettere coltivar il talento dato loro, e che quando ella insufflò il furor poetico nell'ingegno bellissimo del suo dilettissimo Pindaro, egli affatto era nudo di tutte quelle pregiatissime scienze, delle quali tanto riccamente si vestì poi. Non così tosto ebbe Polimnia fornito il suo ragionamento, che la serenissima Erato soggiunse che della mala qualità de' poemi di alcuni virtuosi italiani moderni, la cagione doveva attribuirsi non all'ozio de' poeti, ma alla miseria de' tempi presenti; ne' quali affatto essendo mancati quei liberalissimi mecenati che già furono il vero sostentamento della nobilissima poesia, appresso gli uomini moderni solo quelle scienze si vedevano in sommo pregio, che altrui arrecavano certa e presente utilità, non quelle che solo apportavano diletto e riputazione. Infelicità la qual cagionava che nel presente secolo solo si attendeva all'apprendimento di quelle lettere che pascono il corpo, e in vil considerazione erano avute quelle che solo nutricano l'animo. Onde accadeva ch'esse muse ogni giorno erano forzate veder l'afflizione che quei medesimi più elevati e nobili spiriti ch'esse ardentissimamente amavano e a' quali avevano inspirato tutto quel più eccellente furor poetico che aveano potuto, più tosto con violenza grande resistevano al dono della poesia, allo stimolo dell'ingegno gravido di versi, che lo seguissero. E che però i più elevati ingegni italiani, per mera necessità di pane essendo forzati abbandonar quei nobilissimi studi di poesia a' quali conoscevano aver l'animo inclinato, con tanta avidità s'immergevano nelle scienze più questuose, che un nobilissimo ingegno italiano, allora appunto che più era infocato nella composizione d'una molto elegante sestina, fu forzato por da banda quella bellissima fatica, e per guadagnarsi due scudi porsi a far un'informazione <foreign lang="lat" rend="italic">in iure</foreign> in certa causa civile; e che il suo dilettissimo Virgilio co' suoi leggiadrissimi versi tanto accrebbe l'onor della poesia, perché perpetuamente fu sostentato dalla profusa liberalità di Augusto. E che non era possibile che i moderni poeti con gli assidui studi potessero coltivar que' campi della poesia che altro non producevano che sterilissima felce, e che a lei e all'altre sue compagne crepava il cuore di ricordare a Sua Maestà, che Giovannandrea dall'Anguillara, nobilissimo poeta italiano, di mero disagio morisse in Roma in una camera locanda nella contrada di Torre di Nona, e che nella medesima città il deliziosissimo Giacomo Sannazzaro, ridottosi bisognoso di tutte le cose più necessarie, fornisse i suoi giorni di mera rabbia, e che Lodovico Ariosti e Torquato Tasso, lumi risplendentissimi della poesia italiana, dall'avarizia e dall'ingratitudine de' tempi presenti così bruttamente fossero stati trattati, che i virtuosi tutti li videro entrare in Parnaso senza ferraiuolo con la giubba tutta stracciata.</p></div2>
<div2 type="capitolo">
<head>Ragguaglio XXVIII</head>
<argument><p>Torquato Tasso presenta ad Apollo il suo poema della <title>Gerusalemme liberata</title>, per lo quale Lodovico Castelvetro e Aristotile da Sua Maestà rigorosamente vengono ripresi.</p></argument>
<p>Due giorni dopo l'ingresso suo in Parnaso, Torquato Tasso a' piedi di Apollo presentò il suo dottissimo ed elegantissimo poema della <title>Gerusalemme liberata</title>, e fece instanza che, quando egli ne fosse stato giudicato meritevole, piacesse a Sua Maestà di consecrarlo all'immortalità. Con gratissima ciera ricevette Apollo il poema, e conforme all'antico stile di questa corte, acciò fosse riveduto, lo diede al censore bibliotecario, che di presente è Lodovico Castelvetro. Passati che furono due mesi, il Tasso fu a trovar il Castelvetro, dal quale li fu detto che con somma diligenza avendo egli esaminato il suo poema, non aveva trovato che in esso fossero state osservate le buone regole che della poetica aveva pubblicate il grande Aristotile: che però non lo giudicando egli degno di esser posto tra le opere eccellenti de' limati scrittori della biblioteca delfica, lo purgasse dagli errori che vi si scorgevano, e che poi tornasse a lui, che di nuovo l'averebbe riveduto. Per questa non aspettata risposta gravemente rimase stordito il Tasso; onde pieno di mal talento incontanente si presentò avanti Apollo; al quale disse ch'egli con molti sudori e con infinite vigilie avea composto il poema della sua <title>Gerusalemme liberata</title>, nella tessitura del quale solo avea ubbidito al talento che gli avea dato la natura e all'inspirazione della sua serenissima Calliope: che perciò li pareva di compitamente aver soddisfatto agli obblighi tutti della poetica, nella quale Sua Maestà non avendo prescritto legge alcuna, non sapea veder con qual autorità Aristotile avesse pubblicato le regole di essa: e ch'egli non mai avendo udito dire che in Parnaso si desse altro signore che Sua Maestà e le sue serenissime dive, il suo peccato di non avere ubbidito a'  comandamenti d'Aristotile era proceduto da mera ignoranza, non da malizia alcuna. Per le parole del Tasso tanto contro Aristotile di grave sdegno si accese Apollo, quanto è costume de' prencipi toccati nella gelosa materia della giurisdizione: di maniera tale che incontanente alla guardia de' poeti alemanni comandò che legato li fosse condotto avanti quel filosofo tanto temerario: come subito fu eseguito. Allora Apollo, con volto sopramodo sdegnato e con voce grandemente alterata, disse ad Aristotile s'egli era quello sfacciato e insolente che aveva ardito di prescriver leggi e pubblicar regole agl'ingegni elevati dei virtuosi, ne' quali egli sempre avea voluto che fosse assoluta libertà di scrivere e d'inventare; perché i vivaci ingegni de' suoi letterati, sciolti da ogni legame di regola e liberi dalle catene dei precetti, con suo diletto grandissimo ogni giorno si vedevano arricchir le scuole e le biblioteche di bellissime composizioni tessute con nuove e sopramodo curiose invenzioni, e che il sottopor gl'ingegni dei capricciosi poeti al giogo della legge e delle regole, altro non era che ristringere la grandezza e scemar la vaghezza de' parti loro, e grandemente invigliacchir gl'ingegni de' letterati; i quali allora che senza freno con la solita libertà loro maneggiavano la penna, pubblicavano scritti tali, che con la novità e molta eleganza loro anco a lui e alle sue dilettissime muse erano di ammirazione, nonché di diletto: e che ciò chiaramente si vedeva ne' <title>Ragguagli</title> di un moderno menante, ne' quali con nuova invenzione sotto metafore e sotto scherzi di favole si trattavano materie politiche importanti e scelti precetti morali: e che il poema del suo dilettissimo Tasso dal mondo tutto con applauso universale essendo stato ricevuto, chiaramente si conosceva che in lui compitamente erano state osservate le regole tutte che altrui potevano mai darsi della più esquisita poetica. Tremava il misero Aristotile a queste parole, e umilissimamente supplicava Sua Maestà che avesse per raccomandata la sua vecchiaia, e che per l'altrui ignoranza non dovesse pericolare un filosofo suo pari; e ch'egli non avea scritte le regole dell'arte poetica col senso che dagl'ignoranti gli era stato dato poi, che senza osservar i precetti e le regole pubblicate da lui non fosse possibile che poema alcuno avesse la sua perfezione: ma che solo per altrui facilitar l'arte del poetare avea mostrata la strada che lodevolmente avevano camminata i più famosi poeti; ch'egli solo avea commesso l'errore, del quale a Sua Maestà chiedeva umilissimo perdono, che molto tempo prima essendosi avveduto che gl'ignoranti quelle sue osservazioni interpretavano regole e precetti irrefragabili, perché quell'errore gli accresceva onore e riputazione, accecato da quell'ambizione che ad ognuno toglie il vedere, era caduto nel disordine di dar così grave disgusto a Sua Maestà; e che confessava che senza osservar que' suoi precetti e il modo ch'egli aveva mostrato, gl'ingegni elevati dei poeti potevano compor poemi di tanta assoluta perfezione, ch'altrui avrebbono potuto servir poi per regole e leggi degne di essere osservate: e che delle cose ch'egli aveva detto, chiarissimo testimonio ne rendeva al mondo tutto la <title>Politica</title> pubblicata da lui, la quale, in comparazione dell'arrabbiata e stirata ragion di stato che ne' tempi presenti usavano molti, era una mera buffoneria.</p></div2>
<div2 type="capitolo">
<head>Ragguaglio XXIX</head>
<argument><p>Cornelio Tacito viene eletto prencipe di Lesbo; dove essendo andato, vi fece infelicissima riuscita.</p></argument>
<p>Due mesi sono passò all'altra vita il prencipe di Lesbo, onde gli elettori di quello stato, che, come è noto ad ognuno, ubbidisce a signor elettivo, mandarono ambasciadori alla maestà di Apollo, supplicandolo a degnarsi di nominar loro alcun soggetto meritevole di tanto grado, che volentieri l'averebbono eletto per lor signore. Molti letterati di grandissimi meriti furono proposti da Apollo; ma parve agli ambasciadori che, così come Cornelio Tacito per fama grande di esser mirabil politico prevalesse ad ogni altro, così ancora meritasse di esser anteposto a tutti. Ma prima che nel negozio si passasse più oltre, furono a visitarlo, e li dimandarono, quando l'avessero eletto lor prencipe, con quai termini di prudenza gli averebbe governati. Agli ambasciadori molto ampollosamente di se stesso parlando, rispose Tacito che qual egli si fosse nella scienza di ben saper governare gli stati, era noto ad ognuno; poiché tal era la stima che il mondo tutto faceva degli scritti suoi, che con molta verità li parea di poter darsi vanto che con le sole regole della sua politica dai moderni prencipi fosse governato l'universo: e che altrui avendo egli insegnata la vera pratica della più sopraffina ragion di stato, ben anco potevano credere che molto meglio di qualsivoglia nello stato proprio l'avrebbe saputa porre in atto pratico: e che se bene in quella occasione li sarebbe dato l'animo di fare all'improviso nella lor presenza un compitissimo discorso sopra il modo che da un prencipe si dovea tenere per ben governare un imperio elettivo, che nondimeno, per far conoscer loro ch'egli con molta ragione da' più intendenti politici era chiamato il vero maestro dell'arte, in due sole parole voleva ristringer la soddisfazione tutta che nel suo governo intendeva dar loro. Ed era che in quelle azioni che avesse conosciuto essere state di contento a' popoli, diligentissimamente avrebbe imitato il prencipe passato, e che sommamente l'avrebbe abborrito in quelle che si fosse avveduto ch'erano dispiaciute. Poi soggiunse Tacito che quello ch'egli avea detto era il sugo spremuto da tutta la vera politica, e la quinta essenza da lui lambiccata e solo escogitata dal suo cervello, e che in somma confidanza avea conferito loro tanto secreto; il quale quando fosse stato divolgato per le piazze, che anco i bottegai e gli uomini più dozzinali averebbono saputo reggere i regni e governar gl'imperi. Sommo contento a quegli ambasciadori diedero le parole di Tacito: i quali l'accertarono che la elezione sarebbe caduta in lui; solo l'avvertirono che, quando egli fosse stato creato lor prencipe, li faceva bisogno parlar con parole più ordinarie per farsi bene intendere dal popolo di Lesbo, che non aveva le molte lettere di quelli di Parnaso. Alla quale instanza rispose Tacito che ad un suo pari, che faceva la difficil professione di dir più sentenze che parole, era necessario parlar oscuro; poiché i sensi sentenziosi e i precetti politici grandemente perdevano di riputazione quando erano detti in latino triviale, e che egli a fine di non comunicar con la vil canaglia della plebe quella scienza politica qual solo doveano possedere i re grandi, usava tal modo di ragionare: che però i suoi concetti solo erano intesi da quei più elevati ingegni, che avevano palato così delicato che sapeano gustarli; che nondimeno, per universal benificio anco de' poco intendenti, per suoi interpreti avrebbe menati seco il Mercero, il Lipsio, Fulvio Orsino: e che fino d'Italia averebbe fatto venir il gentilissimo Curzio Picchena, il quale il granduca di Toscana Ferdinando, ch'era il miglior scolare che giammai fosse uscito dalla scuola tacitista, in ogni occasione di suo bisogno gli aveva offerto. Per queste promesse soddisfattissimi ritornarono gli ambasciadori in Lesbo; e tale fu la relazione che fecero della portentosa prudenza di Tacito, che con applauso infinito di tutto il popolo egli subito fu eletto e dichiarato prencipe. Ma in tutto contraria all'universal aspettazione che si aveva di lui fu la riuscita che nel governo del suo prencipato fece Tacito: percioché, poco dopo ch'egli ebbe pigliato il possesso di quella signoria, tra la nobiltà e il popolo cominciò a seminar prima e nutrir poi gravi discordie: e perché la nobiltà di consiglio e di valore era superiore al popolo, il quale dalla potenza degli uomini grandi veniva abbattuto, Tacito, con astuto consiglio e con occultissimi artifici aderì alla parte più debole: onde i capi del popolo, per lo aiuto gagliardo che ricevean dal prencipe fatti molto arditi, contro la nobiltà esercitavano brutte insolenze, per le quali in meno di un mese in Lesbo si accese uno spaventevol fuoco di guerre civili. Frattanto Tacito, in pubblico scoprendosi amator della pace universale, come mediatore s'intrometteva per terminare quelle differenze, che nel suo secreto desiderava che giammai avessero fine, e con accortezza tale faceva il zelante del ben di tutti, che assoluto arbitro divenne delle differenze dell'una e dell'altra parte; e servendosi delle altrui calamitadi per istrumento da ingrandir la sua autorità, pose prima il popolo in grandissimo spavento che di breve dalla potenza della nobiltà tutto sarebbe stato tagliato a pezzi, se molto presto non trovava qualche buon rimedio alla sua sicurezza: col qual artificio facilmente ottenne da lui che, per assicurarlo dalla potenza della nobiltà, nella città reale armasse una milizia di soldati stranieri, che con onesto nome chiamò "soldati della pace": e questa milizia, sotto i pretesti che con essa voleva tenere a freno il popolo già divenuto troppo insolente, con buonissima soddisfazione della nobiltà armò. I soldati di numero furono tremila: capo dei quali fece Tacito un soggetto suo confidente; e affine di sempre averli fedeli e pronti in ogni suo bisogno, non solo coi giuramenti di fedeltà, co' doni e con ogni sorte di amorevoli dimostramenti di liberalità se li rese obbligati, ma con permettere loro che contro la nobiltà e il popolo di Lesbo esercitassero i più crudeli e avari trattamenti che avessero saputo, altrettanto li rese suoi parziali, quanto odiosissimi alla nobiltà e al popolo del suo principato. Onde Tacito, così eccellentemente essendosi fortificato nella sua grandezza, in pochi giorni empì il senato, la città di Lesbo e lo stato tutto di accusatori e di crudelissime spie, che attizzò poi contro i primi nobili di Lesbo; i quali, sotto pretesto di vari delitti, venivano privati delle loro facoltadi e degli onorati magistrati che godevano, de' quali ingrandiva ed esaltava gli accusatori. Onde i più principali soggetti del senato, parte per avarizia, alcuni per ambizione e infiniti per salvar la propria vita, accusando e con false calunnie perseguitando i soggetti più grandi dello stato, divennero scelerati ministri della crudeltà e dell'ambizione del prencipe. Oltre di ciò Tacito quei senatori più principali ch'egli con le mendicate accuse conosceva di non poter opprimere, mandava in carichi lontani di niuna gelosia e dispendiosi: poi appoco appoco sotto colore di vari pretesti disarmò gli antichi ministri che aveano cura della milizia, e diede le armi in mani ad officiali suoi affezionati; e mentre egli con artifici tanto cupi e così scelerati abbassava i potenti, alla dignità dell'ordine senatorio e agli altri più supremi magistrati esaltava uomini nuovi tolti dall'infima plebe e solo dipendenti da lui. Poi sotto colore di assicurar lo stato dalle invasioni de' prencipi stranieri, d'inespugnabili cittadelle cominciò a cingerlo, quali diede in guardia a gente forastiera sua amorevole. E perché egli in sommo odio aveva di veder il popolo e la nobiltà armati, e conosceva che lo spogliarli delle armi era negozio pericoloso, si servì del modo sicurissimo di disarmare i suoi sudditi con la lunga pace, con l'ozio, con le delizie e con usar severa giustizia contro quelli che nei necessari risentimenti facevano onorate questioni; di modo che per totalmente fino all'ultima radice levar ogni virtù dall'animo dei suoi sudditi, nella città reale con spese immense fece fabbricar teatri, dove perpetuamente si rappresentavano giuochi, commedie, cacce e altre cose dilettevoli, per l'uso soverchio dei quali il popolo e la nobiltà abbandonò l'antica cura delle cose pubbliche e il pensiero degli esercizi militari: e come quegli che benissimo conosceva che per giungere al suo fine bramato di fabbricar la tirannide sopra un popolo nato e lungo tempo vissuto nella libertà, con perpetuamente mantenerlo satollo faceva bisogno incantarlo con l'abbondanza, Tacito tutto s'impiegò nella cura di far che nel suo stato fosse perpetua copia d'ogni bene. Fino a questi termini molto felicemente passarono le cose di Tacito; ma quando volle por mano all'ultimo precetto de' tiranni, d'insidiar alla vita di alcuni senatori grandi che gli davano gelosia, così crudel odio universale si concitò contro, che per non esser da una potentissima congiura, che scoprì ordirsegli contro, oppresso, sei giorni sono incognito si fuggì di Lesbo, e ritornò in Parnaso a viver vita privata. Plinio nipote, che, come i virtuosi tutti sanno, sempre è stato il più caro amico che giammai abbia avuto Tacito, fu il primo che andò a visitarlo; il quale con libertà romana gravemente riprese l'amico suo, che altrui avendo date regole certissime di ben governar gli stati, nel suo principato poi di Lesbo avesse fatta riuscita tanto infelice. Riferisce lo stesso Plinio che Cornelio li rispose queste formali parole: — Il cielo, Plinio mio, tanto non è lontano dalla terra, e di colore la neve tanto non è dissimile dai carboni, quanto lontana e dissimile è la pratica dell'imperare dalla teorica di scriver bei precetti politici e ottime regole della ragion di stato. Percioché quella sentenza che in persona di Galba insegnai a Pisone, la quale tanto onore mi ha fatto appresso le genti, che è riputata un responso dell'oracolo, e che agl'ignoranti par che con facilità grande possa porsi in atto pratico, nell'usarla a me è riuscita infelicissima; mercé che troppo grande è la metamorfosi che si fa, quando altri di privato diventa prencipe. E sappi, Plinio, che molte cose come difetti grandi e vizi aperti gli uomini privati detestano e odiano nei prencipi, che sono virtudi e perfezioni esquisite. Questo ti dico, perché subito che fui eletto prencipe di Lesbo, sicurissima deliberazione feci nell'animo mio di voler nella navigazione del mio principato governarmi con la scorta della sicura tramontana della sentenza che ti ho detto; e però con diligenza esquisita mi informai di tutte le azioni del mio antecessore, con fermo proposito d'imitarlo in quelle ch'erano state lodate, fuggirlo in quelle ch'erano state biasimate. Conobbi ch'egli gravemente aveva disgustato il senato con la soverchia autorità che si aveva arrogata, con la quale talmente a sé aveva tirati i negozi di tutti i magistrati, che ad essi poco altro era avanzato che il nudo nome: m'avvidi ch'egli molto era stato odiato per lo poco conto ch'egli avea tenuto della nobiltà e per aver voluto che le faccende tutte dello stato dipendessero da lui: e conobbi ancora che con l'austero suo modo di vivere, col quale parea che più tosto avesse voluto governar lo stato di Lesbo con dominio assoluto come prencipe ereditario, che come signor elettivo con limitata autorità, avea disgustati tutti. Qual modo di governo, mentre io era privato, mi parve brutto e affatto tirannico, e però mi proposi di fuggirlo. Ma sappi che la stessa prima ora che pigliai il possesso del mio principato, di modo dalla maladetta forza della dominazione mi sentii svellere e diradicare da que' miei buoni propositi, da quelle sante mie prime deliberazioni, che, per dirlati con parole proprissime, "<foreign lang="lat" rend="italic">vi dominationis convulsus, et mutatus</foreign>", quelle azioni del mio antecessore, che mentre io era privato stimava tanto brutte, tanto imprudenti, insolenti e tiranniche, cominciai a giudicar virtuose, e non cose per capriccio fatte a caso, ma precetti buoni, risoluzioni politiche, necessaria ragion di stato. Di modo che, senza che io potessi pur fare leggera resistenza alla violenza della grandissima ambizione di regnare che mi entrò in capo, più vile di un facchino cominciai a riputarmi, se nello stato di Lesbo, dove il prencipe vive con autorità limitatissima di governo, non mi arrogava la somma tutta del comandare: dal qual mio disordinato desiderio nacque quella mala soddisfazione del senato e del popolo di Lesbo, che hanno partorito il precipizio che vedi. Tutti disordini, Plinio mio, cagionati non già dalla ignoranza mia, ma dal troppo sapere. Perché nel principato elettivo di Lesbo, ove i popoli vivono tra la libertà e la servitù, "<foreign lang="lat" rend="italic">nec totam libertatem, nec totam servitutem pati possunt</foreign>"; chi lungo tempo vuol regnarvi con quiete, non solo fa bisogno che sappia far la risoluzione di lasciar le cose tali quali le ho trovate, ma deve aver genio così quieto, così lontano da ogni passione di ambizione, che eccellentissimamente sappia por in atto pratico il difficilissimo precetto di vivere e lasciar vivere. Di maniera tale che gli uomini affatto politici, come son io, i quali per fomite di natura hanno l'ansietà di voler posseder tutta la dominazione, e che ogni cosa vogliono misurar con la loro ragion di stato, nel governo dei principati elettivi riescono infelicissimi. —</p></div2>
<div2 type="capitolo">
<head>Ragguaglio XXX</head>
<argument><p>Avvedutosi Apollo de' gravi disordini che nel genere umano cagionava la fuga della serenissima virtù della Fedeltà, con l'opera delle serenissime muse e delle sublimi virtudi eroiche ottiene il ritorno di lei in Parnaso.</p></argument>
<p>Lingua d'uomo non può narrare a pieno il travaglio grande che ad Apollo diede l'ascosa e improvisa partita, che, come con le passate si avvisò, alcune settimane sono da questo stato di Parnaso fece la serenissima virtù della Fedeltà: percioché Sua Maestà in modo alcuno non potette darsi pace di vedere il mondo privo di così eccelsa principessa. Facevano maggiori le afflizioni di lui i disordini bruttissimi che in ogni principato continuamente si udivano nascere tra i popoli; e la stessa sacratissima Amicizia, unica delizia del genere umano, vedendosi abbandonata dalla pregiata virtù della Fedeltà, per non ricevere dalla fraude qualche segnalato smacco, negò di più voler abitar nel cuor degli uomini, i quali, sciolti da quel giuramento della fedeltà, che co' prencipi loro hanno strettissimo, e liberi dal vincolo di quel sincero amore col quale co' privati amici loro sono legati, così divennero fieri nella perfidia, così selvaggi nelle sedizioni, che, facendosi lecita ogni più crudel sceleratezza, co' tradimenti dal consorzio umano cacciarono la pura fede, con le sedizioni la santa pace, bruttando il mondo tutto di sangue, empiendolo di sceleratissimi latrocini e d'ogni più perfida e crudel confusione. Oltre ciò perpetuamente tenevano travagliato l'animo d'Apollo i giusti richiami de' prencipi, i quali pubblicamente protestavano che per la scelerata infedeltà de' vassalli loro erano necessitati abbandonare il governo del genere umano. Per le quali cose Apollo stimò risoluzion necessaria por rimedio a tanto disordine, e intimò la dieta degli stati generali per li venti del passato, dove chiamò i prencipi poeti e i deputati delle nazioni virtuose: i quali nel giorno prefisso con somma diligenza essendo comparsi, odi tanto gravi in molti popoli si scoprirono contro i prencipi loro, che apertamente dissero che non per vizio d'infedeltà, ma che cacciati dalla disperazione, dai cuori loro perpetuo bando aveano dato a quella fedeltà, che come ad essi dannosissima, erano risolutissimi di più non voler riconoscere, mercé che da molti prencipi bruttamente ella veniva abusata; perché ne' tempi passati la fedeltà de' sudditi sempre avendo servito per istrumento da violentar i prencipi a contracambiar il buon servigio de' popoli co' piacevoli e cortesi trattamenti, ora chiaramente s'accorgevano che la virtù d'una proietta ubbidienza veniva riputata viltà d'animo abbietto, il merito d'una volontaria e incorrotta fede necessità di servire: per lo qual brutto modo di procedere, i pubblici disordini tant'oltre erano trascorsi, che molti popoli erano stati forzati far la risoluzione che vedeva il mondo, solo affine che i capricciosi prencipi venissero in chiara cognizione che l'autorità del comandare facilmente si perdeva, quando gli strapazzi e l'ingratitudini usate verso i sudditi, avendo superata ogni pazienza umana, conducevano le nazioni, per loro natura dispostissime all'ubbidire, alla disperazione di più non voler padroni, con animo ostinatissimo di più tosto pericolar in un governo libero, che esser vilipesi, scorticati e crudelmente trattati sotto i principati. Tutto che lo sdegno de' prencipi verso i sudditi loro fusse grande, il disgusto de' popoli maggiore, le serenissime muse nondimeno, con l'aiuto delle eccellentissime virtudi eroiche, che molto faticarono per condur a buon fine negozio di tanto rilievo, con la destrezza loro ammollirono finalmente e quietarono gli animi de' prencipi alterati, i cuori de' popoli infelloniti, e la dieta si disciolse con la capitulazione di questo accordo: che i popoli solennemente promettessero d'ammetter di nuovo nei petti loro la serenissima virtù della Fedeltà, la quale giurassero fare assoluta padrona dei loro cuori, e che i prencipi fossero obbligati scacciar da' petti loro l'avarizia e la crudeltà, dando il possesso libero de' loro animi alle serenissime virtudi della liberalità e della clemenza, le quali erano quelle che ne' cuori de' vassalli perpetuamente tenevano incantenate la fedeltà e l'ubbidienza. Poiché per fede autentica, sottoscritta da Caio Plinio e dagli altri istorici naturali, pienamente constava che le pecore, che tanto volontieri si veggono ubbidire i pastori loro, in sommo orrore avevano i macellai: e che non era possibile indurre i cani, ancorché per loro natura fedelissimi e innamorati della signoria degli uomini, a scuoter la coda e a far vezzi a chi dava loro più bastonate che bocconi di pane.</p></div2>
<div2 type="capitolo">
<head>Ragguaglio XXXI</head>
<argument><p>Per le feste di carnevale i virtuosi corrono in Parnaso i palii, e fanno altre dimostrazioni di allegrezze.</p></argument>
<p>Essendo in Parnaso giunto il tempo delle feste e delle pubbliche allegrezze de' virtuosi, la maestà di Apollo nella pubblica ringhiera de' rostri a suon di trombe lunedì mattina da Macrobio fece pubblicare i <title>Giorni saturnali</title>, da Aulo Gellio, che i signori riformatori della moderna pedantaria al dispetto delle carte vogliono che si chiami messer Agellio, le giocondissime <title>Notti attiche</title>, e dal signor Alessandro degli Alessandri i saporiti <title>Giorni geniali</title>, e in ultimo da' romani, signori del mondo e supremi prencipi delle buone lettere, gli allegri baccanali, tutti giorni festivi di letizia e consecrati dal genio de' galantuomini: e per editto particolare di Sua Maestà fu comandato che da tutte le nazioni de' virtuosi che abitano in Parnaso, secondo gl'instituti e gli ordini delle patrie loro, allegramente fossero celebrati. Non così tosto al popolo fu pubblicata nuova di tanto contento, che in Parnaso furono vedute aprirsi le ricche biblioteche pubbliche e le famose librarie de' privati, nelle quali per quegli allegri giorni ad ognuno era lecito entrare, uscire e dimorare, anco per lunghissimo tempo, per crapulare con la perpetua lezione le soavi vivande, che i virtuosi scrittori deliziosamente hanno condite prima e imbandite poi nell'abbondante mensa delle composizioni loro.</p>
<p>Onorato e allegro spettacolo fu il vedere per tutte le strade e tutte le case di Parnaso i pubblici conviti fatti dal serenissimo Platone, dall'eccellentissimo Ateneo e dagli altri prencipi grandi di corte, ne' quali i virtuosi allegramente si inebriarono del falerno delle buone lettere, e a crepa pancia si satollarono delle buone discipline. Solo i dottori di legge nella copia di tanti banchetti, tutti abbondanti di soavi cibi, e nella esuberanza di tante allegrezze, vedendo chiusa la bottega de' loro tribunali e il traffico delle loro liti, stavano mesti e si morivano di fame: mercé che i meri legisti molti secoli prima da Sua Maestà essendo stati dichiarati puri asini, proibì loro i soavissimi cibi degli studi della teologia, della filosofia, della poetica, dell'astrologia e delle altre saporitissime scienze, delle quali solo si pascono gl'ingegni più elevati. Onde gli affamati legisti con grandissima indignità loro si vedevano andar per le cucine leccando le scudelle, dove agli altri scienziati erano stati imbanditi i potaggi delle belle lettere; e allora fu che gli spiriti elevati aborrirono il sordido studio de' digesti e del codice, come quello che, solo essendo mirabile per ingrassar un corpaccio di facoltà, conduce gl'ingegni curiosi a morirsi di febbre etica. Ma sopra tutti gli altri celeberrimo fu il convito fatto da Caio Plinio; al quale essendo intervenuti i più segnalati letterati che in tutte le scienze abbia Parnaso, a tutti nondimeno, secondo il gusto di ciascheduno, diede lautissime vivande: e tutto che la maggior parte de' cibi di quello splendido convito fossero carote, tutte però da quell'ingegno copioso di ogni bene così esattamente in mille modi furono condite e imbandite, che da' convivali con gusto grande furono mangiate per cose vere e lodate per eccellentissime. Il terzo giorno delle feste comparvero in piazza due some di "villanelle" napolitane, frutti della fecondissima Partenope; le quali, per esser venute da quel virtuosissimo clima, dagli affamati ingegni de' letterati furono subito comperate e divorate: ma perché per la molta lubricità loro nella maggior parte di quelli che le mangiarono cagionarono molto pericolose dissenterie, subito per ordine de' signori censori poetici fu proibito il portar più simili sporcizie in Parnaso. Nel giorno medesimo il soavissimo Tansillo, vestito da ortolano, presentò ad Apollo un cesto di broccoli napolitani; l'eccellenti lodi de' quali, con quattro ottave che recitò all'improviso, talmente esaggerò, che avendo indotto Sua Maestà a gustarli, come prima al sapore egli si avvide ch'erano cavoli ordinari, rivoltatosi verso il Tansillo: — Tutta la vostra poetica — disse — non farà mai che i broccoli napolitani altro sieno che cavoli dozzinali, e i cavoli non meritano le lodi di tante chiacchiere. — Poco appresso da un leggiadrissimo villano ferrarese chiamato "il Pastor Fido" a Sua Maestà fu fatto dono d'una odorifera e bellissima torta. Apollo, senz'aspettar l'ora ordinaria del pranzo, in mezzo la strada ove egli si trovava, con tanta avidità si pose a mangiarla, che di una torta pastorale alla rusticale si succhiava le labbra e leccava le dita; e tanto mostrò che quel cibo gli dilettasse, che stimò non solo debito di buona creanza, ma cosa necessaria farne parte alle serenissime muse, affine ch'elleno, che sempre son gravide di versi, per la voglia che ne avessero avuta, non facessero qualche aborto, o partorissero poema segnato di qualche brutta macchia d'ignoranza. Mentre le muse, che prima erano state chiamate da Sua Maestà, insieme con Apollo con tanto gusto mangiavano la torta di quel bene avventurato pastore, s'avvidero che i virtuosi che erano intorno, transivano di desiderio di gustar cosa di tanto sapore. Onde Sua Maestà ne fece parte ad ognuno; e tanto fu la torta celebrata, che confessarono tutti che in quel genere non si poteva gustar cosa più delicata. Solo un virtuoso si trovò, che disse ch'ella gli aveva fatto nausea, per esserli paruta troppo melata; al quale con isdegno grande disse Apollo che il dolce era amico della natura, e che quelli a' quali egli sommamente non dilettava, avevano il gusto depravato, e ch'egli scopertamente era un maligno, se non confessava che quella delicatissima torta, essendo condita di maggior quantità di concetti che di parole, solo era impastata di pelli di capponi, e ch'egli si era fatto conoscere per uno di quegli acerbi detrattori, che accecati dall'invidia biasimavano le cose inimitabili degl'ingegni straordinariamente fecondi. Ma e lo sdegno di Sua Maestà e lo spavento che di lui ebbero i virtuosi, si convertì in riso, quando, la torta tutta essendo stata mangiata, fu veduto monsignor Giovanni della Casa che pigliò il piatto col quale ella fu presentata; e mentre con uguale avidità e indignità lo leccava, a Sua Maestà, e alle serenissime muse disse che in quelle cose che arrivavano all'eccellenza del diletto, altri non era padrone di se stesso, sì che potesse ricordarsi le regole del <title>Galateo</title> e che nel carnevale era lecito esorbitare. Girò poi Sua Maestà il fòro massimo, ed ebbe sommo contento in vedere ogni cantone pieno di circoli e di dispute, e la piazza colma d'oratori, che lucubratissime orazioni recitavano in lode delle serenissime scienze, e vergognosissime invettive contro l'ignoranza. Fecero maggiore l'allegrezza di Sua Maestà i capricciosi poeti italiani, i quali in numero molto grande essendo montati in banco, all'improviso cantavano copia infinita di versi: prova che non poterono imitar i poeti latini, i quali, per la difficoltà de' piedi co' quali cammina il verso loro, sono forzati di andar adagio. E in questo tempo Apollo si licenziò dalle serenissime muse, le quali co' loro innamorati poeti per molte ore andarono diportandosi per quelle allegre strade; ed ebbero sommo gusto di veder la bottega del Mauro, nella quale egli avea fatto una gran mostra di fave grosse e minute, delle quali alcune di quelle serenissime dive fecero grandissima scorpacciata: e per cosa molto singolare fu notata che maggior gusto diedero loro le scafate, che quelle che avevano il baccello. Poi diedero un'occhiata al forno di monsignor della Casa, entrarono dove il Varchi faceva le ricotte, e di là si trasferirono nella bottega dove Giovambattista Marini faceva lavorar borzacchini spagnuoli, de' quali il Coppetta volendosi provar uno, perché li riuscì molto stretto, egli tal violenza usò nel calzarlo, che lo sgarrò, onde con molte risa d'ognuno li rimase in mano una correggia. Nel ritorno poi che Apollo fece al suo real palazzo, alcuni cortigiani di prencipi grandi gli fecero instanza per la licenza delle maschere, a' quali Sua Maestà rispose che non occorreva che si ponessero altra maschera nel volto, poiché così ben mascherati avevano gli animi loro, che sicuramente potevano andar per tutto, ché gli assicurava che né da occhio né da giudizio di qualsivoglia ancorché molto sagace persona, potevano giammai esser riconosciuti. Il giorno vegnente poi, secondo il solito, furono corsi i palii, e di singolare occorse in quelli delle quadrighe, che alle mosse essendo comparse molte carrette con le ruote nuove ben unte e co' cavalli velocissimi, vi fu anco veduto il signor Cornelio Tacito con un carro di tre ruote tutto sfasciato e tirato da certe rozze spallate che avea pigliate a vettura; e allora fu che Tacito chiaramente fece conoscere ad ognuno il valor suo: percioché essendosi data la mossa, mentre tutti gli altri virtuosi carrozzieri si affannavano nel corso, e con battere i cavalli e con lo strepito della voce e della sferza assordavano ognuno, Tacito, tutto tacito, senza punto muoversi, con la sua rara destrezza e col mirabil suo artificio, così bene a tempo e luogo batteva e spingeva innanzi i suoi cavalli, e con tanta destrezza e giudicio guidava il suo sconcertato carro, che mentre le altre più veloci carrette non avevano fatto il terzo della strada, egli era giunto al palio. Per la qual veramente segnalata fazione tutti i virtuosi di questo stato conobbero quanto in ogni sorte di cose più della forza vaglia la destrezza di un esatto giudicio: onde i più saggi dissero che quelli che nei negozi loro hanno maniera, artificio e destrezza, sono atti per condurre a buon fine ogni più spallata e sconcertata impresa. Non diede già ai virtuosi tanta dilettazione lo spettacolo de' letterati cortigiani, che nudi corsero il palio a piedi; percioché molta afflizione apportò altrui la brutta ingiustizia che si vide nella disuguaglianza delle mosse: le quali agl'ignobili e a' poveri virtuosi si davano molto lontane, ove quelle de' nobili e de' facultosi tanto erano vicine a' palii, che anco senza merito di corso, solo con stendere la mano, potevano toccarli. Di modo che per tanta disuguaglianza gli uomini più tosto dono di fortuna che acquisti fatti co' virtuosi sudori stimavano, quando un povero letterato nelle corti arrivava a conseguire il palio degli onori e delle dignitadi supreme: con tutto ciò in questo ultimo corso si è veduto che molti nobili e facultosi sono rimasi addietro, e i poveri e vili corridori hanno ottenuto il premio. E se bene vi è stato chi ha chiacchierato che i capricci de' prencipi e i favori spalancati della corte abbino fatto conseguir loro il palio, e i più giudiciosi letterati nondimeno liberamente hanno detto che quelli che con la destrezza e con le belle maniere loro sanno innamorare i prencipi che servono, e hanno ingegno da ottener da loro le dignitadi supreme, era necessario confessare che nel corso del palio avessero avuta buona gamba. Ma grandemente a tutto il popolo mosse le risa il caso che seguì tra due personaggi molto singolari di corte; i quali, come spesse volte suole accadere, mentre uno cercava tener indietro l'altro, essendosi nel corso urtati, così bruttamente l'uno contro l'altro s'accese di sdegno, che abbandonando il negozio principale di velocemente correre per ottenere il palio, indiscretamente in mezzo la strada, ch'era tutta fangosa, s'attaccarono alle pugna, e dopo essersi col loto di brutte accuse e di vergognose calunnie, che si tirarono in faccia, molto sporcati e deturpati nella riputazione, furono ridicolo spettacolo a tutto il popolo, dal quale per compimento di maggior vilipendio ebbero una vituperosissima fischiata. Questo caso, ancorché alla sciocca brigata paresse ridicolo, da Sua Maestà nondimeno fu stimato degno di tanta considerazione, che, come molto esemplare, comandò che da Prassitele fosse scolpito in marmo, acciò per eterno documento servisse ai cortigiani garritori. Merita che sia scritto che, mentre Servio Onorato, padrone del cavallo barbaro che vinse il palio, per Parnaso, com'è costume, andava gridando: — Viva Vergilio! — quel gran personaggio, che a vergogna si recò quello che gli altri poeti stimano onore, da Darete suo servidore con un bastone fece maltrattar Servio: del qual eccesso, che molto punse l'animo di Apollo, si giustificò Vergilio, dicendo ch'egli tal memoria aveva lasciata di sé al mondo, che il suo nome meritava di esser esaltato e celebrato per lo proprio suo valore, non per la bravura di un cavallo. Gli anni passati, dal governatore di Parnaso e dal pretore urbano prontamente e senza cerimonia alcuna i palii furono consegnati a quelli che gli avevano guadagnati: ma quest'anno Apollo ha voluto egli darli di sua mano. Onde per li pubblici cursori fece intimare a tutti i potentati che risiedono in Parnaso, che dovessero comparire nella gran sala reale per intervenire a cerimonia tanto importante. Novità di molta maraviglia fu a quei gran prencipi udire che ad azione, gli anni passati stimata meno che mediocre, volesse Sua Maestà ch'assistessero que' prencipi, che solo erano chiamati alle funzioni più grandi: nondimeno, perché il comandamento di Sua Maestà era rigoroso, comparvero tutti. Allora così disse Apollo: — Conosco, signori, che molto vi siete maravigliati che con tanta solennità io abbia voluto far ora quello che gli anni addietri da' miei ministri fu sempre eseguito senza cerimonia alcuna. Ma perché da questa sola azione che ora vedete, non solo dipende tutta la vostra felicità, ma tutta quella soddisfazion maggiore che da voi possono desiderare i popoli a' quali comandate, per vostro grandissimo beneficio ho voluto che vi troviate qui presenti. Imparate dunque da me, o voi che dominate la terra: sbandite dai vostri cuori le private passioni, e nel premiar quelli che vi servono, regolatevi co' meriti loro, non co' vostri capricci; ché dando, come ora vedete che faccio io, i palii delle dignitadi, i premi degli onori a quelli che co' sudori di un onorato corso di fatiche gli hanno meritati, voi con tutta la vostra posterità con somma felicità regnarete in eterno: ché altrimenti facendo, disonorarete voi stessi, mandarete in precipizio i vostri stati, e di prencipi grandi che ora siete, correte col tempo evidente pericolo di condurvi in stato di privati fantaccini, solo per esservi voluti innamorar delle carogne.</p></div2>
<div2 type="capitolo">
<head>Ragguaglio XXXII</head>
<argument><p>La milizia de' soldati giannizzeri, per vedere un soldato del suo corpo malamente premiato, si solleva contro la Monarchia ottomana, e Apollo quieta il rumore.</p></argument>
<p>Con terror grande de' potentati tutti che risiedono in questo stato di Parnaso, nel quartier della Monarchia ottomana nacque la settimana passata sollevazion tale, che per tutta la città sonarono le campane all'armi, e quella potente signoria in un subito pose all'ordine i suoi numerosi eserciti; e come se con essi avesse voluto fare un general fatto d'arme, in più squadroni gli spiegò alla campagna: onde i germani, gli spagnuoli e i prencipi italiani, per quella novità grandemente ingelositi, ancor essi pigliarono le armi, e in gran diligenza mandarono gli scorridori per pigliar lingua di quei rumori; i quali riferirono che la milizia tutta de' soldati giannizzeri contro la Monarchia ottomana si era sollevata. Apollo, che subito fu avvisato di quel romore dalle coorti pretoriane de' poeti satirici che nel fòro delfico perpetuamente stanno armate, fece quietar il rumore, e appresso comandò che la Monarchia ottomana e i capi dei giannizzeri che si erano sollevati li comparissero avanti; e perché così la Monarchia ottomana come i soldati giannizzeri accompagnati da numero grande di gente volevano presentarsi avanti Apollo, dai lirici poeti, che esercitano il carico di portieri, furono avvisati che in somiglianti occasioni di brighe ai prencipi si andava solo o con modesta compagnia. Di modo che la Monarchia ottomana col suo primo visir, e il giannizzero per cagion del quale era nata la sollevazione, senza aver seco altra compagnia, furono ammessi all'audienza reale di Sua Maestà. Interrogò allora Apollo il giannizzero della vera cagione di quel tumulto: al quale rispose ch'egli in compagnia di uno spahì, con evidente pericolo di perder la vita, nella Persia aveva sorpreso l'importante piazza di Teflis; per la qual azione, che all'imperio ottomano era stata d'infinita commodità, lo spahì col grado di capitano generale della cavalleria dell'Asia largamente era stato premiato, e ch'egli, di pari merito allo spahì, così ingratamente era stato trattato, che solo era stato creato spahì della Porta: e che così brutta parzialità alla milizia tutta de' giannizzeri così fattamente era stata odiosa, che affine di vendicar quella segnalata ingiuria aveva pigliate le armi pubbliche. Udite che ebbe Apollo queste cose, si rivoltò verso la Monarchia ottomana, e le disse che gravemente rimanea maravigliato che una principessa sua pari, che con premi immensi professava di riconoscer la virtù e i meriti de' suoi soldati, con quel giannizzero poi tanto si fosse mostrata parziale. Ad Apollo rispose la Monarchia ottomana ch'ella per fini molto importanti con ugual dignità a quella dello spahì non aveva, come grandemente conosceva esser suo debito, premiato il giannizzero; e che ad ognuno era noto ch'ella da' cristiani suoi soggetti pigliava i piccioli figliuoli, de' quali faceva poi tre scelte, formando di quei d'indole migliore un seminario di fanciulli, ch'essendo poi cresciuti all'età di poter essere adoperati erano posti ai servigi della camera e della stessa persona degl'imperatori ottomani: a' quali poi nell'età loro matura erano dati i governi delle province dello stato, la cura degli eserciti e l'assoluto comando del suo grandissimo imperio. Che poi della seconda scelta ne formava l'importante milizia a cavallo de' suoi cavalieri e gentiluomini della Porta, chiamati spahì; e che della terza scelta, che era il rifiuto e l'indole più brutta, ne formava la formidabil sua milizia dei giannizzeri: e che se accadeva che uno spahì col suo valore avesse superata l'aspettazione che di lui dava l'indole sua, come si era veduta nello spahì che aveva sorpresa la fortezza di Teflis, era ammesso al primo grado: ma se accadeva poi che in un giannizzero si fosse scoperta qualsivoglia straordinaria virtù con la quale avesse operato cose di merito infinito, che i suoi imperadori ottomani non però giammai lo facevano salire a maggior grado che di spahì; e che pronta era la cagione di simil sua risoluzione: perché così il primo seminario dei bassà, come il secondo degli spahì e il terzo dei giannizzeri, tutti sopramodo come fratelli amando i soggetti della classe loro, il dar il comando degli eserciti e il governo delle provincie agli uomini del primo e del secondo serraglio, perché questi in comparazione della milizia de' giannizzeri erano di picciol numero, non gli era di pericolo alcuno; ma che il fidar i carichi gelosi in mano di un capitano o altro ministro che fosse uscito dal corpo dei giannizzeri, per lo spaventevol séguito che soggetto tale averebbe avuto di così tremenda milizia, sarebbe stato consiglio imprudentissimo e pieno di manifesto pericolo: e tanto maggiormente, ché i bassà e gli spahì, per esser soggetti d'ingegno grande che malamente si accommodano a soggettarsi ad un loro uguale, per le concorrenze alle medesime dignità tra essi perpetuamente vivevano in gare, in gelosie ed emulazioni: ove i giannizzeri, per esser gente idiota, non solo vivevano in unione maggiore, ma sommamente avrebbono ammirato, amato e fino adorato quei soggetti di straordinario valore che fossero usciti dalla classe loro: e che per tai rispetti l'esaltar alla suprema dignità del generalato un soggetto che avesse avuto il séguito e l'affezione di milizia tanto importante, altro non sarebbe stato che commettere quel fallo gravissimo di allevarsi la serpe in seno, che tanto era disdicevole ad un prencipe saggio: e che i suoi imperadori ottomani per irrefragabile massima politica tenevano che quella milizia, in poter della quale si vedeva fondata la perpetuità della grandezza e felicità di un imperio, faceva bisogno che fosse capitanata da un soggetto forastiere, il quale dall'esercito più fosse ubbidito per la riverenza che i soldati portavano al prencipe loro, che per i meriti del valore della nobiltà e del séguito che si trovasse in lui. Udita ch'ebbe Apollo la giustificazione della Monarchia ottomana, talmente ammirò la prudenza di lei, che a quel giannizzero comandò che si quietasse; e voltatosi verso alcuni virtuosi ch'egli aveva allato, disse loro ch'oramai si erano chiariti che, senza legger gli empi Bodini e gli scelerati Macchiavelli, si trovava chi era perfetto politico: poiché prencipi tanto barbari e ch'aperta professione fanno di esser capitali nimici delle buone lettere, nell'esattamente intendere il governo del mondo e nell'esquisitissimamente saper praticar la più soprafina ragion di stato, erano i re degli uomini.</p></div2>
<div2 type="capitolo">
<head>Ragguaglio XXXIII</head>
<argument><p>Apollo libera Carlo Sigonio e Dionigi Atanagi, quello da Pietro Vittorio e questo da Annibal Caro accusati per ingrati.</p></argument>
<p>Mentre Apollo in compagnia degli altri giudici sedeva questa mattina nel tribunale della gratitudine, dai custodi delle carceri con una fune strettamente legato avanti Sua Maestà fu condotto Carlo Sigonio, nobil letterato modanese; del quale Pier Vittorio fiorentino acerbamente si querelò che, trovandosi il Sigonio in mano degli sbirri, che per lo debito ch'egli avea con Paolo Manunzio di mille ducati d'oro volevano carcerarlo, egli, affine che l'amico suo non ricevesse l'affronto e il danno di una lunga prigionia, con liberalità sopra le sue forze al Manuzio sborsò i mille ducati; i quali avendo poi ricercati al Sigonio, egli più volte per certo giorno determinato avea promesso restituire, che sempre gli aveva mancato della parola, e che alle fine accorgendosi di bruttamente esser schernito, con suo disgusto grande era stato forzato farlo carcerare: e che al pari di vedere l'amicizia antica, corroborata con beneficio tanto grande, cangiata in una crudel nimicizia, sommamente li doleva che il Sigonio ad un suo pari in causa tanto onesta più volte avesse mancato della fede data; che però instantemente chiedeva che quell'uomo sconoscente e apertamente ingrato, conforme alla disposizione della legge della gratitudine, severamente fosse punito. Così poco apprezzò Apollo l'accusa del Vittorio, che apertamente pigliando la protezione del Sigonio, disse che quelli vergognosamente mancavano di parola, che quelle cose non adempivano che in poter loro era di eseguire; ma che nelle promesse di a certo tempo pagar buona somma di danari, quei solo con infinito biasimo loro mancavano, che battendo la moneta, per malignità di animo bugiardo non per impossibilità di mancanza di danari non soddisfacevano a quanto avevano promesso. Poi voltatosi Apollo verso il Vittorio, li disse che un suo pari dovea considerare che il beneficio ch'egli avea fatto al Sigonio era uno di quelli dei quali affatto altri perdeva l'obbligo della gratitudine, quando rigorosamente pretendeva di volere esigere tutto quello che dall'amico sapea di aver meritato: perché i benefìci che superavano la condizione di colui che li riceveva, dagli uomini virtuosi solo si facevano per iscoprire ad ognuno la magnanimità dell'animo liberale, e solo per grandemente rendersi obbligato un uomo; e che de' benefìci immensi fatti agli amici, assai sufficiente guiderdone era l'onorata fama di benefico e liberale, che altri si acquistava appo le genti. Dato che ebbe Apollo fine a questa causa, fu udita l'accusa che il commendatore Annibal Caro diede contro Dionigi Atanagi: nella quale si diceva che, allora che Mario Molza per lo soverchio uso de' fichi passò all'altra vita, sotto la sua tutela gli lasciò una picciola figliuola ch'egli avea, la quale, come prima pervenne all'età di sedici anni, con la ricca dote di quarantamila scudi per moglie aveva data all'Atanagi; nella qual risoluzione la violenza dell'affezione ch'egli portava all'Atanagi avea superata la considerazione di quella mendìca povertà di lui, che dovea ritrarlo dalla conclusione di quel parentado: e che l'Atanagi, tanto beneficato da un suo caro amico, in guiderdone di beneficio tanto singolare non si era vergognato di riconoscerlo col mendìco dono di dodici camicie e di quattro sciugatoi: e che dopo tanta ingratitudine con inaudita discortesia lo stesso primo giorno delle nozze gli aveva vietato l'ingresso nella sua casa. Appresso poi con le lacrime negli occhi soggiunse il Caro che, come sua dilettissima figliuola avendosi egli allevata quella giovane, teneramente l'amava come padre; e che il vedersi privato della dolce conversazione di cosa tanto cara, era travaglio che sopra ogni altro tormento grandemente l'affliggea. Al Caro rispose Apollo che senza dubbio alcuno l'Atanagi scopertamente avea mancato al debito suo; e però in quello instante li comandò che, per fornir di fare il suo debito, al dono delle dodici camicie e de' sciugatoi aggiungesse una dozzina di fazzoletti e otto berettini per la notte della qual dimostrazione di animo grato il Caro dovesse chiamarsi ben rimunerato dall'Atanagi. Udita che ebbe il Caro la risoluzione di Apollo, non solo, come gli si conveniva, non si quietò, ma sopramodo divenuto rabbioso, liberamente disse che nell'atto discortesissimo dell'Atanagi verissima esperimentava in sé la sentenza di Tacito, che "<foreign lang="lat" rend="italic">beneficia eo usque laeta sunt, dum videntur exsolvi posse: ubi multum antevenere, pro gratia odium redditur</foreign>". Udito questo, Apollo con voce alquanto alterata rispose al Caro che la sentenza di Tacito era verissima, ma da lui e da altri infiniti pessimamente intesa; poiché gl'immensi benefìci ordinariamente si vedevano contracambiati con ingratitudine infinita, più per l'impertinenza che il benefattore usava nell'esigere la gratitudine dell'obbligo altrui, che per la discortesia di chi riceveva il beneficio. Poi in Sua Maestà più crescendo l'alterazione dello sdegno, così disse al Caro: — Non sapete voi, messer Annibale, che l'affezione che straordinaria portano i tutori alle pupille loro, passata ch'esse hanno l'età puerile, si converte per l'ordinario in amor libidinoso? e siete voi forse uno di quei galantuomini, de' quali io conosco parecchi, che per lo beneficio di avere all'amico dato moglie facoltosa, vogliono riscuotere il guiderdone di dormire con la sposa? e in tant'anni che siete vissuto nella forbitissima corte romana, non avete voi imparato a conoscere che così le mogli come i principati non si possono dare ad un amico con animo di riserbar per sé l'usufrutto di essi, senza correre evidente pericolo di spartir l'amicizia con le spade? — Poi all'Atanagi così disse Apollo: — Dilettissimo Dionigi, goditi in pace la tua cara sposa; e se per l'avvenire il Caro ti tasserà mai d'ingrato, tu chiama lui impertinente, ché gli dirai il suo vero nome. —</p></div2>
<div2 type="capitolo">
<head>Ragguaglio XXXIV</head>
<argument><p>Publio Terenzio di ordine di Giasone del Maino, pretor urbano, essendo stato carcerato per concubinario, da Apollo con grave scorno di esso pretore vien liberato.</p></argument>
<p>Publio Terenzio nel quartiere de' poeti comici, in una picciola ma però molto accommodata casa, vive solo con Bacchide sua serva e Davo suo servidore: e tutto che Bacchide nel fiore dell'età sua sia stata giovane bellissima, amica di Terenzio e di molti altri poeti comici, ora nondimeno, essendo di molti anni e però alquanto difformata, nella casa di Terenzio modestamente vive senza scandalo e senza mormorazione alcuna del vicinato. Ma diece giorni sono occorse che Giasone del Maino, moderno pretore urbano, sotto certa pena fece precetto a Terenzio che, di casa sua cacciando Bacchide, si liberasse dalla vergogna di quel pubblico concubinato. Terenzio non solo non ubbidì il precetto, ma né meno la requisitoria e la multa; onde il pretore contro lui rilasciò il mandato personale, e ieri seguì la cattura, ma con tanto dispiacere di Apollo, che, straordinariamente sdegnato, pubblicamente esclamò che anco in Parnaso da' suoi ministri, più maligni che ignoranti, si introduceva l'abuso scelerato di esser oculato nelle apparenze, cieco nella sostanza delle cose. Onde avendo comandato che pur allora Terenzio fosse scarcerato, con infinita vergogna di tanto giureconsulto nella carcere medesima fece rinchiuder Giasone: il quale non solo pubblicamente discreditò con privarlo del carico di pretore, ma con sostituirli Filippo Decio, suo capitalissimo nimico, sopramodo l'afflisse; e ieri per ricevere il bastone e lo stendardo, particolar insegne della dignità pretoria, il Decio essendo andato all'audienza di Apollo, Sua Maestà li disse che dal castigo dato a Giasone imparasse a conoscere che i giudici onorati, che nell'amministrazione della giustizia più attendono alla realtà di piacer a Dio che agli artifici di burlar gli uomini, dalla casa dei rilassati poeti prima cacciavano gli Alessi e poi le Bacchidi.</p></div2>
<div2 type="capitolo">
<head>Ragguaglio XXXV</head>
<argument><p>Audienza pubblica data da Apollo, nella quale con risposte sopramodo sagge decide molte cause dei suoi virtuosi.</p></argument>
<p>Perché i sollazzi dei prencipi innamorati della buona soddisfazione de' popoli loro, tutti stanno posti nell'udire spesso i bisogni di ognuno, Apollo, oltre le audienze frequentissime, ogni giovedì nella gran sala reale con l'intervento dei senati, dei collaterali e dei parlamenti tutti di questa corte, a porte aperte dà audienza pubblica. E perché in esse si odono virtuose risoluzioni, degne di esser sapute da quei curiosi, che, da questo stato stando lontani, grandemente bramano di udir le nuove di Parnaso, il menante, che solo per poter dar soddisfazione a' suoi virtuosi avventori volle trovarsi presente all'ultima audienza, con verità istorica racconterà ora tutto quello che di segnalato vi occorse. I primi dunque che nell'audienza parlarono ad Apollo, furono due onoratissimi ambasciadori: i quali dissero a Sua Maestà di esser mandati dal genere umano, il quale, grandemente infastidito dalla necessità ch'egli perpetua aveva di mangiar mattina e sera, sopramodo si rammaricava che l'ingegno umano, dotato di tanta altezza e capace d'intendere e di sapere tutte le cose, il quale col latte bevea una inesplebil curiosità di sempre imparare, tutto si vedesse poi occupato nel sordido mestiere di coltivar la terra e in altri laboriosi esercizi, solo affine di provedersi, come fanno gli animali bruti, il vitto; che però essi erano stati mandati a Sua Maestà per chieder consiglio, se era bene che il genere umano supplicasse la divina maestà del grande Iddio a concedere agli uomini il beneficio che aveva dato a' ghiri, alle serpi, agli orsi e ad altri animali, di star lungo tempo senza cibo. Cosa che desiderava solo per poter con l'animo digiuno, che tanto vale nelle operazioni dell'intelletto, applicarsi tutto agli studi di quelle scienze che veramente erano degne degli uomini. Questa domanda, la quale da tutti quei che l'udirono tanto fu stimata onorata e piena di virtuoso zelo, che per maraviglia inarcarono le ciglia, da Apollo nondimeno grandemente fu schernita: onde a quegli ambasciadori rispose che sempre accadeva che quelli che con strani concetti e stravaganti novitadi si davano a credere di voler da capo rifare il mondo, chimerizzavano cose ridicole; e appresso interrogò quegli ambasciadori, qual fosse l'obbligo che verso il grande Iddio aveva la terra. A questa domanda risposero gli ambasciadori ch'ella dovea produr l'erba verde e germogliar le piante. Replicò Apollo che se ciò era, per qual cagione in sei mila e più anni che la terra esquisitamente faceva la volontà del suo creatore, le selve nondimeno non si vedevano, eccetto che nei monti e nei luoghi diserti? Dissero gli ambasciadori che questo accadeva perché gli uomini, per cagion dell'agricoltura con la quale sostentano la vita loro, con le securi tenevano sboscati i luoghi atti a produr le biade. Allora Apollo di nuovo gl'interrogò a qual termine si sarebbe ridotto il mondo, se le mani degli agricoltori non l'avessero espurgato dalle soverchie piante che produceva la terra. Risposero gli ambasciadori che quando simil disordine fosse accaduto, senza dubbio alcuno talmente il mondo si sarebbe imboschito, che sarebbe divenuto impraticabile. Soggiunse allora Apollo se essi credevano che gli uomini più volentieri si fossero occupati in tagliar le selve acciò il commerzio delle nazioni fosse libero, o per raccôrvi la copia di tanti frutti che, dall'umana industria seminati e piantati, produce la terra. A questa domanda risposero gli ambasciadori che la molta copia dei soavissimi frutti che per l'industria degli uomini nascono dalla terra, non cosa laboriosa, ma somma delizia altrui faceva parere la nobilissima agricoltura. Da questa risposta e dalle precedenti interrogazioni fatte loro da Apollo essendo quegli ambasciadori venuti in chiara cognizione che, se gli uomini non mangiassero né bevessero, così il mondo si sarebbe empiuto di macchie e di foreste, che più sarebbe stato stanza degna di orsi, di lupi e di altre fiere, che commoda abitazione per gli uomini, pieni di una grandissima confusione si partirono dall'audienza.</p>
<p>Quando dopo loro ad Apollo si accostò Menenio Agrippa, e gli disse che, con quella felicità che raccontavano le istorie, avendo egli condotto a buon fine l'importantissimo e difficilissimo negozio di riunire il senato romano in pace con la plebe che disgustata si era ritirata nel monte Aventino, che ora, per acquistarsi grazia maggiore appresso Sua Maestà e luogo più onorato in Parnaso, gli faceva sapere di aver escogitata un'altra bellissima favola: con la quale gli dava l'animo di concordar la tanto arrabbiata disunione che regnava tra i popoli dei Paesi bassi e gli spagnuoli. Grandemente schernì Apollo quell'avviso, e a Menenio rispose che col tempo di modo si era cangiato l'umor degli uomini, e che in essi tanto si era incancherita l'ostinazione degli odi più velenosi, che non solo le favole da far ridere, ma che anco le tragedie lacrimevolissime da far piangere, che, per quietar quei popoli sollevati, nella scena dei Paesi bassi per più di cinquant'anni continovi erano state rappresentate dagli spagnuoli, avevano potuto far quietar quei popoli ostinati nella perfidia del primo proposito, che fecero quando impugnarono le armi della ribellione, di voler col prezzo del sangue comprarvi la libertà o morire.</p>
<p>Con questa poca soddisfazione essendosi Menenio partito, con orrendo spettacolo, decollato, nell'audienza comparve Paolo Vitelli, famoso condottiere della republica fiorentina, il quale acremente si dolse di quella republica, che con un sopramodo precipitoso giudicio, senza che né egli né altri suoi amorevoli, che per la sua causa erano stati carcerati e tormentati, avessero confessato cosa alcuna pregiudiciale alla sua innocenza, per leggerissimi sospetti, inaudito, la stessa mattina che seguì alla notte che in Firenze fu tenuto prigione, indegnamente l'avessero fatto decapitare: essendo quel giudicio stato accelerato non già perché l'importanza del fatto non comportasse dilazione, ma per impedir le intercessioni dei prencipi grandi, che si sarebbono mossi ad aiutarlo. In grande orrore mostrò Apollo di aver quel giudicio: e perché grandemente amava e ammirava la virtù di quell'uomo militare, ricercò i giudici che votassero in quella causa; i quali, udita che ebbono la relazione del processo, sentenziarono per l'innocenza del Vitelli: onde Apollo per un suo pubblico decreto reintegrò il Vitelli nella sua antica riputazione. Ringraziò allora Paolo Sua Maestà, e con umiltà grande li fece instanza che, e per suo contento e per dare esempio alle altre republiche di astenersi da così precipitosi giudìci, gli piacesse di far qualche rigoroso risentimento contro i fiorentini. Al Vitelli rispose Apollo che si quietasse; poiché Alessandro suo figliuolo, nell'occasione bellissima che dopo la morte del duca Alessandro gli venne alle mani, talmente avea vendicata la morte di suo padre, che in infinito avea trapassati i termini tutti della tutela incolpata.</p>
<p>Non così tosto ebbe Apollo dato soddisfazione al Vitelli, che il Carmagnuola, capitano molto celebre della republica veneziana, anch'egli decollato, con Sua Maestà atrocemente si querelò del senato veneziano, che per vani sospetti ingiustamente l'avesse fatto decapitare; e appresso in mano di Apollo diede il processo e la sentenza del suo giudicio. Apollo, senza pur voler ricevere né veder il processo, al Carmagnuola comandò che si quietasse, perché dalle sentenze con maturissimo giudicio date da un senato aristocratico com'era il veneziano, per la violente presunzione ch'egli avea di altrui amministrar esattissima giustizia, non si dava né pur revisione, non che appellazione alcuna.</p>
<p>Partito che dall'audienza fu il Carmagnuola, con meraviglia di ognuno nella sala fu veduto entrar un affricano, che con una picciola catena legato seco menava un bellissimo leone, talmente domesticato, che come un delizioso cagnolino faceva vezzi al suo signore. Questi, presentatosi avanti Apollo, a nome del grande Annibale cartaginese li fece dono di quel leone, che fu gratissimo a Sua Maestà; la quale interrogò quell'affricano, con qual artificio egli era giunto a render così mansueto un animal tanto fiero, tanto rapace, tanto sospettoso e crudele. Rispose l'affricano che, con sempre di sua mano abbondantemente pascerlo, come ognuno vedeva, l'avea reso grandemente piacevole. Si rivoltò allora Apollo verso i prencipi, che per cagion di onorar quell'audienza in numero molto grande gli erano attorno; e così disse loro: — Dal miracolo che ora vedete di questo leone divenuto tanto mansueto, imparate, signori, a conoscere che i buoni trattamenti fino domesticano le fiere di questa qualità: il medesimo coi vostri sudditi fate ancor voi, e con le soverchie angherie poste sopra le cose necessarie al vitto umano, non difficultate loro il pascersi, ché così non solo dai vostri sudditi naturali, ma dalle più straniere e barbare nazioni che abbia l'universo, sarete amati, serviti, onorati. —</p>
<p>E questo detto, nell'audienza comparvero due fantaccini armati; i quali, presentate che ebbero a Sua Maestà le lettere credenziali, dissero ch'essi per servigio dei prencipi abbandonando la patria, le mogli, i figliuoli e le facoltà, per maneggiar senza risparmio alcuno delle vite loro anco nelle guerre più lontane, le armi, per le leggi poi militari grandemente inumane non che fiere, dai superiori loro, anco in caso di delitti leggerissimi, crudelmente erano uccisi di pugnale, impiccati agli alberi e, posti al bersaglio, empiamente erano archibugiati; e che per l'inaudita crudeltà dei capitani moderni, le antiche pene di dormir fuori dello steccato, di aver la sua parte del vitto in orzo e le altre esecuzioni più piacevoli non più essendo in uso, ogni leggier delitto, anco di ommissione, vendicavano con la morte: e che colui nel campo era stimato ottimo giudice, non che più sapeva o più intendeva, ma che in eseguir le crudeltadi era più risoluto; e che l'immanità delle leggi militari tant'oltre era passata, che la circonspezione, l'equità, la considerazione che deve avere chi giudica uomini non bestie, era riputata dappocaggine e brutta inezia. Che però l'università dei soldati, afflitti da tanti mali, umilissimamente supplicavano Sua Maestà a compiacersi di comandare che leggi tanto inumane fossero moderate. Niuno, ancor che di cuore sopramodo fosse fiero, si trovò in quella audienza, che per la barbarie delle leggi militari grandemente non si commovesse. Solo Apollo non mostrò atto alcuno di compunzione; ma con volto grandemente sdegnato a que' soldati così rispose: — Chi vi sforza a partirvi dalla vostra casa e cambiar le leggi umanissime con le quali siete nati, con le crudelissime che si praticano alla guerra? Chi da sé precipita, non merita di esser sollevato: né dal compagno deve sperar misericordia chi tanto fieramente è crudele contro se stesso. —</p>
<p>Dato che fu fine a questa domanda, con giocondissimo spettacolo de' virtuosi tutti che si trovavano nell'audienza, avanti Apollo comparvero i famosi stampatori Sebastiano Grifo, Guglielmo Ruillo da Leone, Cristofano Plantino d'Anversa, i Giunti da Firenze, il Giolito, il Valgrisi e altri molti da Venezia; e tra questi non sdegnò di trovarsi il letteratissimo Aldo Manuzio, il quale a nome de' suoi compagni disse ad Apollo che tra le moderne invenzioni ritrovate dall'ingegno umano, e per utilità e per la sua mirabil felicità, li pareva che il primo luogo meritamente si dovesse alla stampa: beneficio che se avessero avuto gli antichi, i moderni letterati con vere lacrime non tanto piangerebbono gl'incendi delle famose biblioteche passate; e che ora la stampa non solo eternamente aveva assicurato le passate e le presenti fatiche de' virtuosi, ma grandemente facilitato l'apprendere le buone lettere: e che di così eccellente invenzione vedendosi manchevole lo stato di Sua Maestà, quando ella se ne fosse compiaciuta, per pubblico beneficio, alle loro spese l'avrebbono introdotta in Parnaso. Risolutamente ricusò Apollo quella proferta; e disse che con imprudentissimo fondamento altri si moveva a lodar la stampa, come quella che in infinito aveva oscurata la gloria delle arti liberali: perché avendo rese le biblioteche più numerose che buone, solo erano di ammirazione agli ignoranti, e che ne' tempi ne' quali con molti sudori con la penna si copiavano gli scritti altrui, allora che per l'inezia loro non meritavano di andar per le mani de' suoi letterati, nella stessa casa dell'infelice autore morivano essi e la vergogna loro: ove ora anco degli sciocchi e ignoranti volumi si stampava quantità tanto grande, che con poca riputazione delle serenissime arti liberali e dei suoi letterati vergognosamente di essi si empivano le biblioteche: e che per l'inesausta copia che le stampe aveano pubblicato delle dotte fatiche degli uomini virtuosi, era accaduto che gli Omeri, i Virgili, i Ciceroni, fatiche divine, sudori che solo per miracolo degl'ingegni umani alcuni più celebri giorni dell'anno doveano esser mostrati alle genti, per la soverchia copia che si avea di essi, nelle numerose banche de' librari si vedevano vituperati dalle mosche; che però a voglia loro potevano andarsene, perché egli in modo alcuno non voleva ammettere in Parnaso il rompicollo dei letterati troppo ambiziosi.</p>
<p>Incontinente poi avanti Sua Maestà comparve il moral Seneca, il quale per quella audienza personalmente aveva fatto citare Publio Suilio, suo crudelissimo nemico. E fino con rabbia, non che con isdegno grande, si dolse di alcune parole d'insopportabil ingiuria che quell'uomo aveva dette contro la sua riputazione; e instantemente domandò che come maledico severamente fosse punito. A Suilio comandò Apollo che ripetesse le parole per le quali Seneca tanto si chiamava ingiuriato. Allora Suilio animosamente confessò che, più mosso dalla verità che incitato dallo sdegno di odio privato, in certa occasione che nacque, aveva rimproverato a Seneca, "<foreign lang="lat" rend="italic">qua sapientia quibus philosophorum praeceptis, intra quadriennium regiae amicitiae, ter millies sestertium paravisset? Romae testamenta et orbos velut indagine eius capi. Italiam et provincias, immenso fenore hauriri</foreign>". Seneca, che si avvide che per l'eccessivo accumulamento di sette milioni e mezzo di ricchezze, fatte in tempo così brieve, Apollo grandemente si era scandalizzato, disse a Sua Maestà: al mondo tutto esser noto quelle sue facoltadi, ancorché molto grandi, non da ingordigia che egli avesse delle ricchezze, ma solo esser procedute dalla mera liberalità del suo Nerone. Apollo, che non approvò la scusa di Seneca, liberamente gli disse che il fiume di quelle sue smisurate facoltadi, bruttissime in un filosofo suo pari, tanto soverchiamente in un baleno essendo cresciuto, di necessità faceva bisogno che dai torrenti di bruttissime industrie avesse ricevuto acque torbide. A questo rispose Seneca che, quale egli si fosse, non faceva bisogno riguardare alla fracida lingua di Suilio, così avvezza al mentire, che con l'infame esercizio della maldicenza sostentava la scelerata sua vita: ma agli scritti tanto lodati, tanto ammirati, ch'egli avea comunicati al mondo. Suilio, così atrocemente da Seneca vedendosi offeso arditamente rispose che quali gli uomini si fossero, esattamente altrui mostrava non la penna, ma la qualità della vita che si teneva: perché l'unico paragone che al mondo faceva conoscere la vera lega del genio degli uomini, erano l'opere, non le parole. Allora voleva replicar Seneca, quando Apollo, al quale quella odiosa differenza apportava nausea grande, rivoltatosi verso Seneca, gli disse che si quietasse, perché sempre sarebbe che le immense ricchezze, da qualsivoglia acquistate in tempo brieve, altrui apportassero poca riputazione: e che alla dolcezza di così ricchi tesori, di necessità faceva bisogno che fosse congiunto l'amaro delle pubbliche mormorazioni. In ultimo poi Apollo, con un sospiro che gli uscì dall'intimo del cuore: — Piacesse a Dio, o Seneca, — li disse, — che tu non fossi mai stato al mondo, o che non vi avessi lasciata la semente di tanti accuratissimi imitatori della tua vita. —</p>
<p>Con questa poco grata risoluzione partì Seneca dall'audienza, quando le due nobilissime principesse Lucrezia romana e Caterina Sforza fecero riverenza ad Apollo; al quale Lucrezia, che fu la prima a ragionare, disse che per testimonio degli istorici tutti che aveano scritte le cose de' romani, l'oltraggio disonestissimo che a lei fece Tarquinio il superbo essendo stato la sola e potissima cagione ch'il regno de' romani si convertisse in quella famosissima republica che tanto fu celebre al mondo, non però la parea di aver in Parnaso ottenuto da Sua Maestà quel luogo onorato del quale ella si stimava meritevole, e che il consenso dei virtuosi tutti giudicava convenirsele: e che ad Elena greca, che rispetto a lei di picciola novità fu cagione, in Parnaso era stato conceduto luogo molto più sublime. Che però faceva instanza che, quando Sua Maestà avesse giudicato che le fosse stato fatto torto, volesse correggerlo. A Lucrezia rispose Apollo che la mutazione della servitù romana nella libertà e la cacciata de' Tarquini da Roma solo gli uomini poco intendenti delle cose del mondo attribuivano alla violenza che era stata fatta a lei; ma che quelli che più addentro penetravano le cose di Stato, benissimo conoscevano che allora i Tarquini si giuocarono così famoso regno, che col mal proceder loro si resero odiosi alla plebe romana, nella benevolenza della quale stava fondata la grandezza loro: perché il negozio arduissimo di ridurre un regno, tale quale era il romano (che per gl'infiniti privilegi che godeva, poteva dir di vivere in una mezza libertà), a ricevere tutta la servitù, non poteva condursi a buon fine senza apertamente inimicarsi il senato e tutta la nobiltà romana, per instinto di genio onorato sopramodo avida della libertà e però grandemente gelosa dei privilegi della patria; per li quali rispetti i Tarquini anco con le indignitadi tenacemente doveano forzarsi di non mai perdere quell'affezione del popolo romano, che non solo li manteneva in istato ma che poteva consolidarli in una perfetta monarchia: appoggio che quando per l'ignoranza loro perderono, eccellente occasione diedero alla nobiltà di unirsi, in qualsivoglia picciolo accidente che fosse occorso, con la plebe, e armar loro contro, come appunto per la violenza che fecero a lei, accadette. Appresso poi disse Apollo a Lucrezia che, quando da lui ella avesse ottenuto il luogo che desiderava in Parnaso, altrui solo avrebbe dato il trivial documento che i prencipi nelle libidini loro sopra tutte le cose doveano fuggir di macchiar il sangue delle famiglie grandi dello stato loro. Ma che nel luogo che le era stato consegnato, ella altrui chiaramente insegnava l'importante precetto politico, che quando un prencipe nuovo non sa tener divisa la nobiltà dalla plebe, e non ha genio da saper rendersi questa o quella grandemente parziale, e che incorre nell'ignoranza di farsele amendue nemiche, così facil cosa è cacciarlo di stato, come con poca fatica altri atterra qualsivoglia smisurata rovere, alla quale prima sieno state tagliate le radici.</p>
<p>Con questa risposta dall'audienza fu licenziata Lucrezia; quando Caterina Sforza, signora d'Imola e di Forlì, disse a Sua Maestà che, da alcuni congiurati suoi vassalli crudelmente essendole stato ucciso il marito, e che per lei tenendosi la ròcca della città, affine ch'ella con perdita di tutto lo stato non capitasse in poter dei nimici, seppe dar loro a credere che loro avrebbe consegnata la ròcca, quando si fossero contentati che per dispor que' suoi soldati ad arrendersi vi fosse entrata, e che, per sicurezza della sua fede, in mano de' congiurati aveva lasciati i suoi piccioli figliuoli e che entrata ch'ella fu nella ròcca, dalle mura ai congiurati minacciò che per la sceleratezza che aveano commessa, avrebbe dato loro condegno castigo. Onde i congiurati, vedendosi così ingannati, apertamente le protestarono che in pezzi avanti gli occhi le avrebbono tagliati i suoi figliuoli, s'ella non consegnava loro la ròcca nelle mani; e ch'ella per quelle orrende minacce in tanto non si spaventò punto, che anzi, alzatesi le vesti e loro mostrando le parti vergognose, disse che de' suoi figliuoli facessero a voglia loro, ché a lei rimaneva la stampa di rifarne degli altri. Per la qual risoluzione, che dagli istorici tutti sommamente veniva commendata e celebrata, chiedeva che in Parnaso le fosse consegnato quel luogo che Sua Maestà avesse giudicato convenirsele. Molto vari furono i pareri de' giudici in questa domanda, percioché ad alcuni atto di sfacciatezza e di brutta impudicizia parve quello che così nobil signora aveva raccontato. Ma Apollo, che giudicò che il sempre contenersi entro i termini della modestia fosse obbligo delle donne private, disse che le principesse nate di alto sangue, negli accidenti gravi che occorrevano loro, erano obbligate mostrar virilità. Non deve esser passato con silenzio il voto che in questa causa diede Cino da Pistoia; il qual disse che ben degno di esser veduto da ognuno era quel luogo donde era uscito il famoso campione Giovan de' Medici, padre di quel gran Cosimo che, essendo stato felicissimo fondatore della floridissima monarchia toscana, dalla quale ora l'Italia riceve splendore e ornamento singolare, per tutti i secoli che verranno ha meritato fama gloriosa e immortale.</p>
<p>Ottenuto che ebbe Caterina Sforza la grazia che chieduto avea, ad Apollo si accostò un notaio di corte; il quale fece saper a Sua Maestà che pochi giorni prima all'altra vita essendo passata la fenice delle scienze, l'unico ornamento delle virtudi, Giovan Pico conte della Mirandola, nel suo testamento avea lasciato un legato di sessanta mila scudi, da esser spesi in un'opera pia a voto di Sua Maestà. Apollo, udito che ebbe l'avviso, incontanente comandò che di quel danaro fosse fabbricato uno spedale degl'incurabili, dove con ogni esquisita diligenza e perfetta carità fossero curati quegl'infermi che dal morbo dell'ambizione si trovavano oppressi: infermità della quale quegl'infelici che la pativano non potevano liberarsene mai.</p>
<p>Allora Licinio Mecenate, delizie di questo stato, la casa del quale è il sicuro porto de' virtuosi, l'asilo dei letterati, fece sapere a Sua Maestà che, con la gratitudine di aver tra i virtuosi dispensato il patrimonio suo tutto avendo meritata la pregiata prerogativa che mecenati fossero chiamati tutti quelli che verso i letterati usata aveano liberalità singolare, sommamente gli doleva che il suo nome sregolatamente senza le debite circonstanze da alcuni vili e affamati letteratucci, per picciolissima mercede che ricevevano da' prencipi venisse scialacquato. Grandemente ad Apollo dolse la querela di Mecenate; e acciò titolo tanto glorioso perpetuamente si mantenesse nel suo decoro, decretò che per l'avvenire, sotto la pena dell'infamia, niuno, si trovasse che con l'onorato titolo di mecenate ardisse di chiamar prencipe alcuno, se da lui non avea prima ricevuta la liberalità del vitto lauto e del vestito magnifico finché gli durava la vita.</p>
<p>Con pompa poi che diede diletto all'audienza tutta, avanti Apollo comparve il gran Tamerlane scita; il quale per la faccia sua bizzarra, per l'abito nuovo, agli occhi de' letterati fu di curiosità e di contento mirabile. Quest'uomo veramente singolare, che con borioso titolo voleva esser chiamato imperadore di tutto l'oriente, poiché, secondo il costume della sua nazione, con solo un poco chinar il capo ebbe fatta riverenza ad Apollo, disse che a lui, perché ottenesse in Parnaso luogo degno di un suo pari, non era bastato di vil pastore con la sua virtù esser salito alla grandezza di aver formato un imperio immenso, e di solo tra tutti i prencipi dell'universo in campagna aperta avere sconfitti i numerosi eserciti ottomani, e fatto suo prigione il prencipe di monarchia tanto tremenda; poiché con grave sua ingiuria si trovava posto nella classe de' capitani famosi, e non in quella, che con molta ragione gli pareva di meritare, de' fondatori dei regni grandi, tra' quali egli vedeva Romolo, Cesare, Ferramondo, Ottomano e altri molti. A Tamerlane rispose Apollo che, gran differenza facendosi in Parnaso dallo scorrere con gli eserciti armati numero grande di regni e dal fondar un imperio, molto malamente egli pretendeva il luogo di fondator di monarchie, il quale solo a quelli si concedeva che al valore di saper acquistare avevano congiunta la rara prudenza di saper mantenere. Perché negli acquisti avendo luogo la bravura di molti soldati, il sicuramente mantener le cose guadagnate faceva conoscer l'esquisita prudenza di un sol prencipe. E che la rara prerogativa di fondator di regni solo a quelli si concedeva, in Parnaso, che al valor di acquistare talmente avevano congiunta la virtù del mantenere, che con ordini tanto buoni aveano stabiliti gli stati guadagnati, che felicemente gli aveano trasmessi al terzo erede. Azione che da lui in tanto non era stata adempita, che né meno i suoi figliuoli poterono goder gli stati da lui acquistati con tanto sangue. E che secondo il precetto del magno Tacito, né prencipe, né capitano alcuno privato, che nel maneggiar le armi voleva acquistar fama di saggio e di accorto, non doveva "<foreign lang="lat" rend="italic">nova moliri, nisi prioribus firmatis</foreign>": perché egli, "<foreign lang="lat" rend="italic">longinquis itineribus percursando quae obtineri nequibant</foreign>", aveva imitati que' vili parasiti, che sopra le forze della propria complessione mangiando quello che non potevano digerire, vergognosamente erano forzati vomitare il pasto. E che Alessandro il magno, tuttoché nel suo ingresso in Parnaso straordinariamente avesse affettata la medesima onorata prerogativa di fondator di nuove monarchie, che nondimeno per lo poco saggio modo di guerreggiare ch'egli tenuto avea nell'Asia, la quale più tosto come capo di masnadieri scorse, che come re grande co' debiti termini dell'arte militare soggiogò, non potette ottenere.</p>
<p>Molto afflitto dall'audienza partì il Tamerlane, quando avanti Apollo comparve Alessandro Vellutello, il quale a Sua Maestà presentò il suo <title lang="lat">Commentario</title> composto sopra il canzoniere del Petrarca. Apollo, prima di pigliar il libro, interrogò il Vellutello quale stile egli avea usato nel commentar le rime di quel poeta eccellente: e perché il Vellutello gli rispose che primieramente si era affaticato di altrui mostrar l'occasione nella quale il sonetto era stato composto, e che appresso avea fatto conoscere la vera significazione delle parole e palesato il concetto del poeta; Apollo gli disse che per sé si ritenesse i suoi <title lang="lat">Commentari</title>, perché egli amava quei commentatori de' poeti, che al lettore scoprivano l'artificio usato dall'autore nella tessitura del poema, che mostrava in quai cose stava posta l'eccellenza del verso, quali erano i colori, quali le figure e le altre bellezze poetiche: e che le poesie italiane, per loro stesse chiarissime, non aveano bisogno di quei commentatori, che alle genti grossolane e ignoranti solo facevano il vil ufficio di interpretar le parole.</p>
<p>Questo poco gusto da Apollo ebbe il Vellutello, quando avanti Sua Maestà comparve un personaggio, il qual disse che, dominando egli la famosa provincia della Panfilia, per lo solo desiderio ch'egli sempre aveva avuto della vita solitaria, spontaneamente l'avea rinunziata: che però chiedeva che a lui in Parnaso fosse consegnata la stanza medesima che godevano que' virtuosi che nelle azioni loro aveano mostrato di eccellentemente posseder la nobilissima virtù della moderazione dell'animo. A costui rispose Apollo che i regni alcuna volta rinunziandosi per virtù di animo innamorato della felicità che altri gode nella tranquillità di una virtuosa vita privata, spesso per dar soddisfazione ai figliuoli arrivati già all'età di saper reggere i popoli, e altre volte per ischivar i tumulti delle ribellioni de' popoli odiosi verso il prencipe, o per timor di nemico potente dal quale altri si vegga assalito, e non poche volte per inezia di genio vile, incapace della dominazione, che dagli esaminatori a ciò deputati maturamente avrebbe fatto pigliar informazione di quanto in quel caso gravissimo faceva bisogno: i quali quando avessero trovato ch'egli per mera virtù di animo ben composto avesse saputo eseguir quell'azione di rinunziar un regno, alla quale tanto gagliarda resistenza fa l'umanità, di buonissimo animo in Parnaso gli avrebbe conceduto il sublime luogo tra quelli altri semidei, che ai pericoli del regnare aveano preposta la tranquillità della vita privata: e il tutto con altrettanto suo maggior contento, quanto l'esecranda ambizione di regnare così sproporzionatamente si vedeva esser cresciuta tra gli uomini, che per conseguir i regni non solo baldanzosamente intraprendevano ogni ancor che scelerata impresa, ma virtuosissimi dalle genti erano riputati que' mezzi tutti, benché sommamente empi e inumani, che per conseguir fini tanto abbominevoli erano usati. Che se poi fosse trovato che, o per dar contento ai figliuoli di già divenuti atti a regnare, o per veder nella sua vita continovar la succession del regno nel suo sangue, avesse rinunziata la dominazione, gli avrebbe conceduto il luogo onoratissimo tra que' prencipi prudenti, che, con la presta rinunzia degli stati fatta ai figliuoli, avevano saputo schivar l'inconveniente di venire a qualche lacrimevol termine con essi, divenuti già impazienti della vita privata. Ma che se fosse stato trovato ch'egli sotto il grave peso del regnare, nel quale altri dovea mostrar virtù maggiore, o per bassezza di genio incapace di tanta grandezza avesse rinunziato il regno, pur allora poteva tornarsene alla sua casa: perché la vera moderazione dell'animo virtuosamente mostrandosi nel tollerar con franco cuore i casi avversi, non nel perdersi ne' felici, il suo Parnaso dissimilissimo era da que' tempi miserabili di Nerone, "<foreign lang="lat" rend="italic">quibus inertia pro sapientia fuit</foreign>".</p>
<p>Incontinente poi il duca di Rodi, uomo per li suoi palesi e molto brutti vizi in questo stato tenuto in concetto vilissimo, si presentò avanti Apollo, col quale gravemente si querelò della pessima vita che tenevano i suoi popoli; perché disse che nel suo stato sopramodo regnava la crapula, la libidine, la crudeltà delle implacabili inimicizie, con le quali i suoi sudditi con immanità ferina facevano correr le strade di sangue umano; e che quel danaro, che virtuosamente doveano spendere per pascer la famiglia loro, viziosissimamente gettavano ne' giuochi, seminario di crudelissime risse; e perché le pene severe, che in ogni luogo solevano spaventar gli uomini dal mal operare, nel suo stato non erano riuscite util medicamento a così grave infermità, umilissimamente supplicava Sua Maestà di opportuno rimedio a tanto suo bisogno. Al duca di Rodi rispose Apollo che, non potendo esser di meno che i popoli non fossero scimmie de' prencipi loro, compitissimamente egli avrebbe ottenuto l'intento suo, quando, dando egli bando all'ozio, alle libidini, al giuoco e ai costumi sanguinari, ne' quali egli tanto era immerso, avesse corretto se stesso: percioché, per guarir le membra di un corpo languido, prestantissimo belzuar dava all'ammalato chi medicava il capo infermo, non essendo possibile che un prencipe che viveva con costumi da demonio, non avesse i suoi sudditi tanti diavoli, tutti peggiori di lui.</p>
<p>Partito che questo prencipe fu dalla audienza, un giovane stoico, per quello che di fuori appariva, di modestissimi costumi, con Apollo gravemente si dolse di esser nel mezzo del suo noviziato, senza cagion alcuna, stato cacciato da quella casa, nella quale egli tanto avea desiderato di viver tutti i giorni suoi. Interrogò allora Apollo Epitteto, che ivi era presente, per qual cagione gli stoici dalla lor setta aveano licenziato quel giovane novizio. Ad Apollo rispose Epitteto che il tutto era accaduto perché in sei mesi intieri che quel giovane era stato nel noviziato, ancorché da molti della sua setta diligentissimamente fosse stato osservato il proceder suo, non però mai aveano potuto scoprir in lui una minima imperfezione. Mostrò allora Apollo di grandemente aver in spavento la natura di quel giovane, la quale all'audienza tutta tanto pareva modesta e ben composta; e liberamente disse che vizi affatto diabolici faceva bisogno che in se stesso occultasse colui che non avea la prestantissima virtù di altrui liberamente, il primo giorno che con altri conversava, scoprir alcuna di quelle imperfezioni delle quali gli uomini impastati di carne a meraviglia erano pieni.</p>
<p>Così da Apollo fu licenziato il giovane stoico, quando nella sala dell'audienza, dal fuoco tutto brustolito, comparve Giacomo Buonfadio; il quale fece sapere a Sua Maestà che, da' genovesi essendo egli stato chiamato acciò scrivesse l'istoria della patria loro, solo perché alcuni di essi lo scoprirono risolutissimo di voler con quella libertà che ad un onorato istorico si conveniva, senza portar rispetto ad alcuno, ubbidir alla verità delle cose passate, con una crudelissima persecuzione che gli fecero accusandolo per vizioso, in un tempo medesimo gli tolsero la riputazione e la vita. Apollo, contro la credenza di ognuno, non solo non mostrò compunzione alcuna del caso occorso a quel suo virtuoso, ma con risentite parole disse al Buonfadio che, se bene il delitto per lo quale egli era stato processato affatto fosse stato bugiardo, che per la sua molto brutta imprudenza nondimeno da' genovesi meritamente così era stato maltrattato. Mercé che la professione di voler de' soggetti grandi, allora che essi o i figliuoli loro vivono, scriver cose pregiudiciali all'onor loro, ancor che vere, anzi era difetto d'imprudenza e vizio di temerità, che virtù di animo incorrotto e grandemente amator della verità; e che sopramodo pazzo era colui che si dava a credere di poter salvar la vita dallo sdegno di quell'uomo grande, al quale con la sua penna pur leggermente egli aveva intaccata la riputazione non che affatto tolto l'onore: e che i saggi virtuosi nello scriver le istorie molto prudentemente si consigliavano allora che imitavano i vendemmiatori e gli altri accorti collettori de' frutti: i quali, percioché conoscevano che cosa poco grata avrebbono fatta agli uomini, se, dalle viti tagliando l'uva immatura e dagli alberi staccando i pomi acerbi, li avessero portati al mercato, quella necessaria pazienza avevano, che si conveniva anco agli istorici, di lasciar che il tempo conducesse i fatti e le cose passate alla perfezione loro: e che lo stesso gran maestro degl'istorici saggi, Tacito, allora che negli scritti suoi faceva menzione di quei senatori grandi, che, "<foreign lang="lat" rend="italic">Tiberio regnante, poenam vel infamiam subiere</foreign>", allora che "<foreign lang="lat" rend="italic">posteri manebant</foreign>", saggiamente alzava la penna dalla carta, più tosto eleggendosi di offender le leggi istoriche, che pregiudicar alla riputazione di quelle famiglie, che non di altra cosa erano conosciute far capital maggiore, che dell'onore: stimando, quell'uomo singolare, ad un istorico esser cosa troppo evidente pericolo, "<foreign lang="lat" rend="italic">nimis ex propinquo diversa arguere</foreign>".</p>
<p>Per questa così aperta riprensione grandemente afflitto dall'audienza si partì il Buonfadio; quando con indicibil gravità il gran fondatore della famosa setta stoica, Zenone, si avvicinò ad Apollo; al quale fatto che ebbe riverenza, disse che, per importantissimi affari del prencipe di Gnido dovendo egli andare in una molto lontana ambascieria, prima che porsi in cammino aveva voluto licenziarsi e far riverenza a Sua Maestà. Apollo, avvedutosi che nell'audienza si ritrovava lo stesso prencipe di Gnido, con volto molto sdegnato li disse se in Parnaso mancavano altri letterati per servirsene in quel suo bisogno, e se egli era uno di quei prencipi che, per avarizia di non spendere e per malizia di poter con minor suo pericolo altrui mancar di parola, commetteva l'indegnità di mandar gli stoici in volta per le osterie. Appresso poi Sua Maestà gravemente si querelò degli stoici, che, facendo aperta professione di aver dato dei calci all'ambizione e alle pompe mondane, così volontieri poi s'ingerissero in quei negozi di stato, nei quali molte volte commettendosi somme impietadi, ottima cosa era che né meno fossero saputi, non che trattati, dalle genti ignoranti. Poi si voltò Apollo verso Zenone e con lo sdegno medesimo li disse che l'aver egli a Dio e agli uomini promesso di voler attender ad una professione e poi pubblicamente tutto impiegarsi in un altro esercizio, era azione in infinito scandalosa: e che un suo pari, fondator di setta tanto famosa, con sommamente abborrire le corti dei prencipi e grandemente star sequestrato da' negozi loro, al mondo tutto anzi doveva far parer bugiardo che veridico quel Cornelio Tacito, che la setta stoica avea chiamata arrogante, "<foreign lang="lat" rend="italic">et quae turbidos et negotiorum appetentes faciat</foreign>".</p>
<p>Con questo scorno dall'audienza fu licenziato Zenone, quando avanti Apollo si presentarono molti prencipi insieme, i quali gli dissero che al pari degli altri virtuosi di Parnaso eglino sommamente amavano l'apprender le scienze, e che in sommo credito avevano le arti liberali: ma che il monte della virtù sommamente essendo erto e scosceso, così per salire alla cima era aspro, che agli amatori delle buone lettere sempre indebolendo lo stomaco, sconcertando il capo, talora rompendo la vena del petto e guastando il lume degli occhi, i letterati miseramente si vedevano cader nelle pericolose infermitadi delle febbri etiche, de' mali tisici e nel tormento delle eterne indisposizioni ipocondriache; che però umilissimamente supplicavano Sua Maestà a compiacersi di far loro grazia di talmente agevolare la strada del monte, che i prencipi, non punto avvezzi a quelle insopportabili fatiche, con qualche commodità loro avessero potuto porsi all'impresa di salirlo. A questi rispose Apollo che, per altrui render agevolissimo il cammino dell'apprendimento delle arti liberali, solo bastava l'ardentemente innamorarsi delle buone lettere, e per sua ricreazione attender alla lezione delle fruttuose fatiche de' suoi letterati e pigliare lo studio per delizia. Ma che i prencipi, con la forza del lor danaro avvezzi a posseder la sera tutte le cose più esquisite che sommamente hanno bramate la mattina, anco del prezioso tesoro delle scienze negli spassi dei giuochi, nell'ozio de' piaceri avrebbono voluto rendersi possessori: onde accadeva che in sommo spavento avevano quelle cose che solo con le fatiche degli onorati sudori si potevano guadagnare; e che a salire il monte doveva loro far cuore il serenissimo Francesco Maria della Rovere, il quale, avendo stimato lo studio delle buone lettere unica ricreazione degli animi elevati, delizia e solo contento degli uomini grandi, per gloria delle serenissime arti liberali, per riputazione di tutti i prencipi italiani e per singolar onore dell'età moderna, era il più universale, il più fondato letterato in tutte le più scelte scienze che avesse il presente secolo: che però anco essi gli studi delle buone lettere non negozio stimassero difficile, non impresa laboriosa, ma sollazzi, passatempi, ricreazioni e spassi dolcissimi, ché con la medesima commodità felicemente sarebbono giunti alla cima del monte, come se con una carrozza a sei cavalli avessero fatto quel viaggio.</p>
<p>Per questa risposta di Apollo molto soddisfatti parve che quei prencipi si partissero dall'audienza; quando Luca Gaurico, essendo comparso avanti Sua Maestà, disse che a Giovanni Bentivoglio, tiranno di Bologna, avendo egli, come appunto succedette, predetto che in quell'anno egli sarebbe stato scacciato dalla patria e dalla signoria, quell'uomo inumanissimo, avendolo fatto pigliare dagli sbirri, con barbara crudeltà li fece dar cinque altissime strappate di fune, le quali, grandemente sconcertandoli le ossa tutte della persona, in infinito gli aveano stroppiata la riputazione: che però instantemente chiedeva a Sua Maestà che di quella tanto segnalata ingiustizia facesse quel risentimento che più giudicava spediente. Ad ognuno parve che anzi Apollo si ridesse del danno e della vergogna di quel letterato, che ne gli avesse punto di compassione: al quale Sua Maestà chiese con qual arte d'indovinare egli aveva pronosticato quella calamità al Bentivoglio. Rispose il Gaurico che il tutto aveva preveduto con la prestantissima scienza dell'astrologia giudiciaria, nella quale egli avea fatto molto studio. Replicò allora Apollo come la medesima astrologia, che gli aveva predetto le sciagure altrui, non l'avea avvertito di quel suo infortunio. A questo rispose il Gaurico che ciò era accaduto perché per negligenza di suo padre egli non sapeva il giorno certo della sua nascita. Rise allora Apollo, e grandemente disprezzando i vani e infelici studi del Gaurico, gli disse ch'egli era un pazzo vizioso, degnissimo della sciagura che gli era accaduta; perché gli uomini saggi in sommo orrore avevano di esser i primi apportatori di nuove infelici anco alle persone dozzinali, nonché a' prencipi, di orecchie così delicate, che altro più non amando che con nuove di gusto esser dilettati, anzi miglior consiglio era adularli con predir loro lunga e felicissima vita e accertarli che tra tempo brieve erano per goder molte cose bramate e infinite felicitadi desiderate. Perché in un'arte falsissima e solo degna di cervelli vani, con l'ardita sfacciatezza di predire a' prencipi, gelosissimi della vita e buona fortuna loro, vicina morte e altri accidenti miserabili altri malignamente mostrava di desiderar loro tutti gl'infortuni che pronosticava.</p>
<p>Non così tosto Luca Gaurico partì dall'audienza, che vi comparve il conte di San Paolo, nobilissimo prencipe francese; il quale con Sua Maestà acerbamente si querelò del re di Francia Lodovico undecimo, che dopo il perdono con tanta solennità di giuramenti concedutoli, crudelmente l'avesse fatto decapitare. Al conte umanissimamente rispose Apollo che in quel suo infortunio non tanto del re Lodovico dovea dolersi, quanto della propria sua imprudenza: perché i sudditi che arrivavano alla temerità di fare al signor loro l'insopportabile ingiuria di armarli contro, affatto erano pazzi, se mai più si fidavano di lui: perché non altra più vergognosa cosa vedendosi in uno stato, quanto che vi passeggi chi aveva machinato contro la vita e lo stato del suo signore, i prencipi tutti minor vergogna loro stimavano mancar di parola, che viver con fregio tanto vergognoso al volto. Che però questi tali di quei perdoni solo potevano assicurarsi, che a' prencipi apportavano lode di clemenza; ma che di quelli che al mondo tutto li facevano conoscere per vigliacchi, come di una fune affatto fracida dovevano fidarsi.</p>
<p>Poco stante avanti Apollo comparve Giovanpaolo Lancellotto, famosissimo giurista perugino; il quale a Sua Maestà presentò i compitissimi commentari che ultimamente egli avea composti alla mirabil sua <title lang="lat">Instituta canonica</title>. Ancorché con ciera gratissima e con accoglienza amorevolissima da Apollo fosse ricevuto quel nobile virtuoso, non però rimase Sua Maestà di dirli ch'egli pessimamente si era consigliato a chiosare il testo limatissimo della sua <title lang="lat">Instituta</title>: perché gl'ingegni eminenti de' letterati suoi pari, che esattamente possedevano le materie delle quali scrivevano, con sommo artificio usando una molto ristretta e succosa brevità, quasi altrui desser la sostanza e la quinta essenza con lunghi sudori da essi cavata dalle scienze più difficili, con infinita riputazione loro mostravano scrivere a' dotti che delle materie da essi trattate avevano compita intelligenza: quali lasciando senza commentari, al mondo tutto mostravano che quello che agli altri pareva oscuro e difficile, ad essi era chiaro e molto facile; che poi accadeva che altri virtuosi, per pubblico beneficio degli amatori delle buone lettere commentando le dotte fatiche altrui, co' bellissimi ingegni loro talmente d'intelletti vari, di significati diversi le ornavano, che bene spesso li facevano dir cose esquisitissime e dal suo autore non mai immaginate: come al grande Aristotile, dall'eminentissimo ingegno di Averroe tanto illustrato, felicissimamente era accaduto, e ad Omero, che sopra ogn'altro scrittore essendo stato fortunato di aver felicissimi commentatori, delle dotte fatiche altrui in infinito si era arricchito.</p>
<p>L'ultimo che comparve nella visita fu l'imperador Claudio Nerone; il quale fece sapere ad Apollo che, finalmente essendosi egli avveduto dell'infame impudicizia di Agrippina sua moglie, la quale, accecata dalla violente ambizione di regnare, fino aveva amati gli abbracciamenti del vilissimo suo servo Pallante, risolutamente contro lei voleva far quel risentimento che il mondo tutto aveva veduto ch'egli seppe fare contro Messalina, ancor essa stata sua moglie impudica: ma che quella scelerata, come in sicura franchigia essendosi salvata nella casa della serenissima Talia, per lo rispetto grande che conosceva doversi a quella serenissima musa, non aveva potuto averla nelle mani; che però instantemente supplicava Sua Maestà che gli piacesse di comandare che quella disonorata donna fosse estratta da quel luogo, affine ch'egli col sangue di lei avesse potuto lavar la vergognosa macchia ch'ella gli aveva fatta nella sua riputazione. Né meno quando Apollo si trova nel mezzo dell'ardente stanza dell'infocato leone, così giammai fu veduto infiammato di tanto sdegno, come per quella domanda fattagli dall'imperador Claudio: al quale con voce e gesti sopramodo minaccevoli disse che pure allora sfrattasse da quell'audienza, perché colui che, avendo avuta la prima sua moglie impudica, di nuovo, pigliando la seconda, cadeva nel fosso medesimo della vergogna, anzi meritava di esservi sepolto vivo, che da alcuno aiutato ad uscirne fuori. </p></div2>
<div2 type="capitolo">
<head>Ragguaglio XXXVI</head>
<argument><p>Arpocrate da Apollo essendo stato scoperto ignorante, vergognosamente è cacciato da Parnaso.</p></argument>
<p>Questa mattina all'improviso avendo Apollo fatto chiamare a sé il gran maestro del silenzio Arpocrate, gli ha detto che fin a quell'ora egli sempre aveva ammirata la perpetua sua taciturnità, ma ch'in quel punto gli era venuto desiderio grandissimo di sentirlo ragionare: poiché in colui ammirando era il silenzio, il quale, nelle occasioni che si presentavano poi, col moltiloquio sapeva dar gusto a'  curiosi letterati. Udita che ebbe Arpocrate questa domanda, si strinse nelle spalle, e fece segno che non poteva parlare. Allora Apollo li replicò che, lasciato per allora il suo tacere, discorresse sopra qualche materia elegante. Ciò udito, Arpocrate, pur tuttavia tacendo, si pose il dito alla bocca; quando Apollo, con volto alquanto alterato, strettamente li comandò che in ogni modo parlasse. Si accostò allora Arpocrate all'orecchio di Sua Maestà, e con voce molto sommessa li disse che il mondo in tal guisa ne' suoi costumi si era depravato, che quegli più degli altri meritavano nome di sapienti, che avevano occhi da vedere, giudicio da notare e bocca da tacere. Per così fatta risposta fortemente rimase Apollo stomacato: onde, voltatosi a' circostanti che gli erano allato, disse loro che finalmente si era chiarito che Arpocrate era un pan perduto, un pezzo di carne inutile; e appresso li comandò che subito facesse fagotto e che sfrattasse da Parnaso, poiché l'aveva scoperto per uno di quei bufaloni, de' quali nel mondo si vedevano oggi numerosissime mandre, che sotto un virtuoso silenzio ascondevano e palliavano una molto crassa ignoranza.</p></div2>
<div2 type="capitolo">
<head>Ragguaglio XXXVII</head>
<argument><p>Un letterato romano chiede ad Apollo rimedio per scordarsi alcune gravi ingiurie ch'egli avea ricevute nella corte d'un prencipe grande; e da Sua Maestà gli è data a bere l'acqua di Lete, ma con infelice riuscita.</p></argument>
<p>Il letterato romano che alcuni giorni sono comparve in Parnaso, ieri fu ammesso all'audienza reale della maestà di Apollo: al qual disse che per le molte ingiurie che da diversi suoi malevoli aveva ricevute nella corte di un prencipe, dove le persecuzioni si esercitano con artifici di sessanta carati, egli vivea con l'animo molto tribolato; e tanto maggiormente, che non poteva vendicarsene senza por se stesso in ruine molto maggiori di quelle che i suoi nemici gli avevano cagionate: e che dall'altro lato non si trovava aver tal virtù di animo, che sapesse far la generosa risoluzione di perdonare; e che per liberarsi dal tormentoso inferno nel quale egli perpetuamente viveva, era ricorso a Sua Maestà, la quale umilissimamente supplicava di qualche presentaneo rimedio per nettar l'animo suo dalle molte passioni di odio grandemente sporcato. Chiaramente si conobbe che la maestà di Apollo compatì la miseria di quel gentiluomo, e comandò che gli fusse data a bere una gran tazza di Lete, preparata però talmente, che facesse scordar le cose odiose e punto non togliesse la memoria de' benefìci ricevuti. Con somma avidità bebbe il gentiluomo l'acqua; la quale, con meraviglia grandissima d'ognuno, fu ritrovata aver solo la virtù di scancellar dall'animo di lui la memoria di quelle ingiurie ch'egli da uomini a lui inferiori di fortuna aveva ricevute, e che quelle che gli erano state fatte da soggetti maggiori, più tosto con più eterna memoria aveva esacerbate, che fatte dimenticare. Onde molti cominciarono a mormorare che nell'acqua di Lete non si trovasse quella virtù che da' poeti tanto era stata predicata: quando Sua Maestà accertò ognuno che l'acqua di Lete aveva, come mai sempre avrebbe, la medesima sua virtù; ma che in quel gentiluomo non aveva operato l'effetto che desiderava, perché le persone nate di alto sangue e di cuor generoso avevano per lor particolarissimo costume di scriver nell'arena le ingiurie che ricevevano da gente vile, in saldissimo marmo con indelebili caratteri i soprammani ch'erano fatti loro dagli uomini potenti: essendo proprietà del nobile scordarsi l'offese per magnanimità, non perdonarle per necessità.</p></div2>
<div2 type="capitolo">
<head>Ragguaglio XXXVIII</head>
<argument><p>Il duce della Laconia, per avere alle più supreme dignitadi del suo stato esaltato un suo fedelissimo secretario, avanti Apollo è accusato d'idolatrare un suo mignone; ed egli egregiamente difende la causa sua.</p></argument>
<p>Il moderno duce della Laconia da una molto bassa e povera fortuna talmente alle supreme grandezze del suo stato ha esaltato un soggetto straordinariamente amato da lui, che non solo l'ha ammesso nel sublime senato de' laconici, grado per la sua eminenza anco ambito da prencipi grandi, ma in infinito avendolo di grosse rendite arricchito, al pari di qualsivoglia altro più insigne soggetto di questo stato l'ha reso onorato e rispettato. Questo così segnalato duce da quei che molto invidiano la nuova grandezza di quel suo servidore, pochi giorni sono appresso la maestà di Apollo fu denunziato per idolatra di un suo mignone. Apollo, per l'atrocità di delitto tanto nefando contro quel prencipe gravemente commosso, senza altramente (come in qualsivoglia più scelerato eccesso è suo costume) pigliar diligente informazione della verità dell'accusa, incontinente fece chiamare a sé Luigi Pulci, bargello di questo stato, al quale minacciò castigo crudele se nel termine di mezz'ora con ogni sorte di vilipendio legato non gli conduceva avanti il duce della Laconia prigione. Con esquisita diligenza eseguì il Pulci la volontà di Apollo, perché incontinente tutto carico di catene avanti Sua Maestà trascinò quel prencipe. Apollo, che subito per uomo a posta fu avvisato della cattura seguita, a' virtuosissimi fiorentini Martelli, pubblici campanari di Parnaso, comandò che al suono della campana maggiore fosse raunata la quarantia criminale, come seguì; nella quale essendo stato introdotto il duce, Apollo stesso, dopo avergli rinfacciato il delitto del quale egli era processato, tutto infiammato di sdegno disse che solo gli dava mezz'ora di tempo da difender la sua riputazione: e trattanto, come se il caso di quel prencipe affatto fosse disperato, comandò che all'eterna infamia fosse condannato chi, avendo fatto l'indegnità di adorare un suo servo, era indegno di vivere tra i virtuosi prencipi della corte febea. Allora il duce così cominciò la sua difesa: — Sire e padre de' virtuosi, io talmente dalla fina corazza dell'innocenza ho armata la coscienza mia, e così son sicuro di essere in ogni mia azione vissuto virtuosamente, che son più che certo di non aver in cosa alcuna demeritato appresso Vostra Maestà. Né lo sdegno suo, né questo precipitoso giudicio di veder che alla cognizione della causa preceda l'orrenda sentenza dell'infamia mia, mi spaventa punto: solo mi meraviglio di veder quello che io non ho creduto mai, che la bruttezza delle accuse, anco appresso ai tribunali giustissimi, come è questo, sia bastante a por in pericoli così gravi la riputazione de' miei pari. Ma mi quieto nella volontà di Dio, che sempre ha voluto che l'oro dell'innocenza altrui si raffini nel fuoco delle calunnie entro la coppella delle persecuzioni. Liberamente confesso alla Maestà Vostra di aver esaltato l'amico mio molto più di quello che a lei hanno riportato i miei malevoli; e in questa mia azione, che a Vostra Maestà tanto è stata riportata nefanda, questo solo a me duole, che con l'amico mio parmi di compitamente non aver esercitata tutta la virtù di quella gratitudine che egli ha meritata da me. E se quelli che accusano me e gli altri prencipi miei pari di prodigalità, di balordaggine e di animo vile nato alla lordura di servir servidori, allora che veggono un cortigiano grandemente amato e premiato dal suo signore, non si lasciasser accecar dalla malignità e dall'invidia, ma con animo non punto appassionato considerassero i meriti de' favoriti di corte, virtuosa liberalità chiamarebbono quella che battezzano per viziosa prodigalità, debito di gratitudine quei doni che chiamano inconsiderati, e virtuosa affezione l'infamia che dànno loro d'idolatrar mignoni. Ma non è mestiere di domini dozzinali penetrare "<foreign lang="lat" rend="italic">abditos principis sensus, et si quid occultius parant</foreign>". Onde accade che gl'ignoranti con l'infamia d'uomini grandi pigliano così grossi errori, che chiamano vizio di animo abbietto il virtuoso procedere di un uomo grato. Il principato de' laconici, come benissimo è noto alla Maestà Vostra, è elettivo, nel quale sempre più hanno potuto i prencipi confinanti, di colui che vi ha dominato, non solo per lo fine comune a tutti i prencipi elettivi di procacciare al sangue loro dopo la lor morte amici potenti, ma per le aderenze che i prencipi stranieri per fini grandi hanno co' senatori che godono la prerogativa di eleggersi il prencipe nuovo, il séguito de' quali si procacciano con quelle arti che pur troppo note sono ad ognuno. E sa anco la Maestà Vostra che il prencipe di Macedonia con gli artifici suoi tanta autorità si aveva acquistata nello stato mio, e che di forze tanto era cresciuto sopra i prencipi tutti greci, che non solo era assoluto arbitro di tutta la Grecia, ma che apertamente aspirava ad una monarchia universale. Di più è anco noto a Vostra Maestà che il medesimo prencipe de' macedoni, co' pretesti dell'amicizia e delle protezioni de' duci della Laconia, con artifici cupissimi cercava la depression loro: e perché la potenza del prencipe dell'Epiro gl'impediva di poter conseguir fini tanto alti, egli, per rimovere affatto o almeno per grandemente debilitar tanto ostacolo, con le machinazioni dell'oro, con le secrete congiure più che con la forza aperta delle armi, nel principato dell'Epiro cagionò quella sollevazione de' popoli, quelle ribellioni de' baroni, che tanto debilitarono lo stato degli epiroti. E, come cosa purtroppo nota ad ognuno, non ricordarò in questo luogo, che il mio sapientissimo precessore, conoscendo che la depressione dell'Epiro era una manifesta preparazione della ruina dell'impero laconico, per assicurarlo dall'ambizione di nemico tanto potente, scopertamente con grossi aiuti si risolse di soccorrere le cose afflitte dell'Epiro; e che quel buon prencipe in questo suo prudente pensiero si morì, non senza suspizion grave che il tutto fosse seguito per machinazioni di veleno somministratogli di ordine del prencipe di Macedonia: quasi ch'egli in modo alcuno avesse voluto comportare che la divisione dell'Epiro, tenuta da lui tanto sicura, li fusse impedita. In questo infelice stato delle cose io fui assunto a questa dignità; e per non far il fine infelice del mio antecessore, ne' primi mesi del mio principato mi mostrai di genio rimesso e affatto incapace di negozi grandi di stato, ma solo mi occupai in riformare i magistrati del mio dominio, gli abusi e gli altri vizi de' miei popoli: in pubblico facendo aperta professione di esser nimico capitale del prencipe dell'Epiro, ma nell'intrinseco mio benissimo conoscendo ove andavano a terminare le machinazioni del prencipe di Macedonia, e sapendo che ogni perdita del signore dell'Epiro era mia bassezza, per stabilir lo stato mio posto in pericolo tanto manifesto, feci ferma risoluzione di aiutarlo; ma per assicurare la mia vita da quegl'infortuni ne' quali pericolò il mio predecessore, in così ardua deliberazione mi faceva bisogno proceder con somma secretezza: e così a Vostra Maestà, come a tutti questi onoratissimi giudici, è anco noto che tra le molte imperfezioni degli stati elettivi la maggiore è che meno di qualsivoglia altro principato nei loro ministri godono il beneficio tanto importante della secretezza, mercé che di modo sono depravati i costumi degli uomini, che i senatori di essi per l'ordinario sono avari mercatanti della loro dignità, dalla quale si forzano di cavar quell'utile maggiore che loro è possibile. Dunque ne' primi mesi del mio principato vedendomi posto in tante angustie, e conoscendo che sicuramente faceva naufragio nello scoglio dell'infedeltà quando in negozio di tanto rilievo mi fossi servito di que' secretari ordinari, che sicuramente io sapeva che dai prencipi stranieri di lunga mano erano stati capparati, il grande Iddio, dalla sola benignità del quale e non da altri riconosco tanto beneficio, mi aprì la mente: ed egli fu quegli che mi propose questo mio, non dico servidore, perché per la rara virtù che ho esperimentata in lui non merita di esser nominato con nome tanto vile, ma caro amico, e a lui, che nello stato mio privato otto anni continovi con somma fede mi aveva servito, liberamente aprii quel secreto del cuor mio, che io stimava cosa molto pericolosa che solo mi fosse caduto nell'animo; e allora mi avvidi che l'eccellenza e il sommo valore di un secretario, non, come credono molti, sta posto nel parlar con eleganza, ma nel tacer con fedeltà: il che dico perché con tanta felicità del negozio importantissimo che io avea per le mani mi servii di quel mio ministro, che felicemente giunsi a quel termine d'ingannar il tanto sagace prencipe della Macedonia, al quale non pervenne mai altro scaltrito ingegno. E col mezzo di secretario tanto fedele, senza che alcuno giammai abbia potuto penetrare i consigli miei, ho soccorso quel prencipe amico, che faceva pubblica professione di perseguitare; e felicemente mi è riuscito l'esercitar il mestier del ridere e ingannare con quei che fanno pubblica ostentazione di esser veri maestri di quell'arte, e con simil virtuoso inganno ho ridotte le cose rovinate già e precipitate dell'Epiro nel termine che oggi vede il mondo: poiché dalla più deploranda miseria è salito al sublime stato di esser solo e vero arbitro della Grecia tutta. E i macedoni, che si erano chimerate le monarchie universali e che in meno di un mese si credevano di assorbir gli stati di ognuno, dalle supreme loro speranze talmente sono caduti nel baratro delle più lacrimevoli disperazioni, che, affatto avendo abbandonati i capricci ambiziosi di volere occupar gli stati altrui, con molta difficultà conservano ora i propri. — Udite che ebbe Apollo queste cose, tutto lieto corse ad abbracciare il duce di Laconia; e con tenerezza grande così gli disse: — Virtuosamente, o duce di quella nobilissima nazione che con poche parole dice cose assai, hai proceduto con uomo di tanta virtù; e liberamente ti dico che nel tuo onoratissimo senato laconico pochi altri senatori si veggono di merito pari a questo tuo amico, al quale ancor che tu donassi lo stato tuo tutto, gli moriresti nondimeno ingrato: mercé che in questi tempi tanto infelici, ne' quali all'incanto della perfidia di molti al più offerente si vendono i secreti de' prencipi, quel secretario che in negozi importanti riesce fedele al suo signore, non tanto da lui può esser guiderdonato, ch'egli molto più non abbia meritato. —</p></div2>
<div2 type="capitolo">
<head>Ragguaglio XXXIX</head>
<argument><p>I popoli dell'isola di Mitilene, dopo la morte del prencipe loro, mancato senza eredi, disputano se il lor meglio sia o eleggersi nuovo prencipe o instituir nella patria loro la libertà.</p></argument>
<p>I popoli della famosa isola di Mitilene, a' quali ultimamente non solo morì il prencipe loro naturale, ma con la vita di lui affatto s'estinse il sangue reale, trovandosi senza prencipe che li regga, in molte loro congregazioni trattarono se il lor meglio era continovare il vivere sotto la monarchia eleggendosi un nuovo prencipe, o se pur dovevano far quella nobilissima risoluzione, che ha felicitati tanti fortunatissimi popoli, di fondar nella patria loro lo stato della libertà. Grandi e molto pericolose contenzioni nacquero sopra negozio tanto importante; e si è inteso che un cittadino molto principale, nell'ultima congregazione che per risoluzione di simil negozio fu fatta, ragionò in questa sentenza: — Due, dilettissimi miei cittadini, sono le più principali felicitadi che dall'immortale Iddio si ricevono in questo mondo: nascer uomo, non bestia; libero, non servo. E certo con molta ragione: percioché qual beatitudine maggiore in questa vita presente può ricevere alcuno, che solo ubbidire alla legge di Dio e degli uomini? qual gioia può paragonarsi al ricco tesoro, pieno di tutte le più pregiate gemme orientali, di assicurar la vita, le facultà e la riputazione dalla capricciosa volontà di un uomo solo tanto inclinata a commetter cose impertinenti? Niuno tra noi più di me confessa la libertà essere amabilissimo e preziosissimo dono che l'immortale Iddio per singolarissima grazia solo concede a' suoi più diletti; chi non la conosce, dico esser cieco: chi non la stima, pazzo: chi con tutto il cuore non la si procaccia, crudel nimico di se stesso e della sua patria. Ma, carissimi miei, fa bisogno considerare che, così come quelle sono gemme più pregiate, che più di rado si veggono tra gli uomini, così dobbiamo dire che una perfetta libertà al genere umano è preziosissima e desideratissima gemma, perché è rarissima tra le genti. E sappiate che così come da potentissima virtù celeste sono creati il piropo e il diamante, e vili sono quelli che ad imitazione del divino artefice fabbricano gli uomini, così la gemma della libertà più si può dire esser manifattura divina che opera umana. Ché se con quella facilità che veggio che vi siete dati a credere, fosse possibile instituir lo stato libero dove gran tempo ha regnato la monarchia, essendo la libertà cosa tanto desiderata da tutte le genti, non si trovarebbono monarchie al mondo: mercé che i popoli, per conseguire il bene di tanta felicità, tutti si sarebbono vendicati in libertà; e pure le monarchie essendo infinite, le republiche poche, fa bisogno che ci chiariamo che il fondar la libertà in una patria, sia negozio più tosto impossibile che difficile, e dono che più co' prieghi si deve impetrar dalla maestà divina, che sperar da qualsivoglia prudenza umana. Né vi muova l'esempio di tante republiche che con tanta felicità di que' popoli modernamente sono state instituite in Germania: percioché gli esempi non quadrano, eccetto dove concorrono le medesime circonstanze; ché troppo grande sproporzione è tra i germani nati in un mezzo viver libero, dal quale stato facilmente si passa all'acquisto di tutta la libertà, e noi che, dal nostro prencipe avendo sempre sopportata tutta la servitù, tanto siamo lontani dal poter conseguir la perfetta libertà, che da questo non potiamo passare all'altro estremo senza esporre noi stessi e la patria nostra a manifesta rovina. Vi concedo che alcuni prencipi alle volte riescono capricciosi, insolenti, bestiali, e che l'assicurarsi da questi mali sia spezie di somma felicità: ma dite voi con me che al mondo non si dà né più capricciosa né più insolente né più bestial signoria di quella d'una republica mal ordinata, d'uno stato libero tumultuoso. Un popolo come è il nostro, nato, allevato, vissuto e fino alla decrepita età sua invecchiato nella servitù, tutti quelli che hanno scritto e ragionato di cose politiche, confessano esser affatto incapace del viver libero, più formando le republiche la buona qualità degl'ingegni dei cittadini, proporzionati al viver nella libertà, che le leggi: percioché così come la novella vite tosto si secca se dall'agricoltore ella vien piantata allato un albero annoso, e per lo contrario felicissimamente si vede germogliar e produr frutti abbondantissimi s'ella è posta vicino ad una pianta, quasi marito a lei, di pari età, così la novella vite della libertà sdegna radicare e far frutti di soddisfazione s'ella è posta vicino ad un albero antico d'un popolo invecchiato nella servitù; perché l'ambizione de' nobili, la sedizione de' plebei, capitalissimi nemici del viver libero, alla giovane vite della novella libertà così certamente torrebbono l'umido radicale che le dà vita, che in brieve tempo la farebbono divenir arida. Questa verità, ch'io dico, chiaramente si tocca con mano nell'esempio, così chiaro come raro, di tutte le libertadi presenti e passate dell'immortal republica veneziana, la quale, giovane vite essendo stata piantata col picciolo arbuscello del popolo veneziano, ancor egli poco prima nato in quelle lagune, vi gettò così alte e potenti radici, che ora a' suoi cittadini dona saporitissimi frutti di sicura libertà. Ed è imprudenza sperar in noi mutazione di costumi, percioché non così facilmente si cangiano, come altri fa le vestimenta; mercé che il genio in ogni sua operazione quieto: l'animo che sappia piegarsi a riconoscer per suo superiore un cittadino di magistrato che nelle cose familiari a lui sia inferiore: esser ricco giovane, e con sommissione onorare il vecchio povero: dopo Dio, sopra i figliuoli e le facultadi, donar tutto l'amor suo alla patria: postporre gl'interessi privati alla pubblica utilità: rettamente, anco tra gli amici e tra i parenti, giudicar nelle cose civili e criminali: tremar della severità delle leggi in uno Stato libero: posseder facultà di prencipe e aver animo da cittadino: mortificar se stesso al segno di chiedere con umiltà il voto favorevole ad un suo inferiore: e insomma nelle cose pubbliche aver quella taciturnità e posseder tutti quei costumi degni d'uomo libero, che tanto esatti si scorgono in qualsivoglia nobile veneziano, è dottrina che non si impara dai libri, non dalla voce degli uomini, ma che da quelli che nascono nelle patrie libere si porta dal ventre delle madri e si beve col latte. Se, come odo che molti hanno animo di voler fare, manderete a Vinegia per aver da quella prestantissima republica le leggi del viver libero, senza dubbio alcuno elleno vi saranno date eccellentissime. Ma come gli abiti, così le leggi non quadrano in tutte le persone: ché troppo gran felicità la maestà divina avrebbe conceduta agli uomini, se allora che nel mezzo del luglio sono abbruciati dall'ardor del sole, fosse lecito loro andar ne' boschi e scegliervi il maggior platano che vi trovano, per trasportarlo poi nel lor giardino affine di goder l'ombra di lui. La libertà, quasi giovane arbuscello che si pianti tra i popoli, con grandissima difficultà si allieva: mercé che fa bisogno che perpetuamente ella sia irrigata con nuove leggi, secondo l'occasioni che nascono alla giornata, e che con la scure della severità della giustizia sia potata. Né in questi casi fa bisogno essere impaziente, percioché non si trova alcuno che goda il meriggio d'un albero grande posto in un suo cortile, che picciola verga da' suoi bisavi non sia stata piantata prima. Ed è stata volontà di Dio che gli alberi e le republiche di lunga vita crescano con difficultà e tardi produchino i frutti loro: e la stessa nobilissima pianta della gloriosa libertà veneziana più che molto penò a farsi tale quale ora la vede il mondo; e quegli antichi che la piantarono, altro non gustarono di lei che fatiche e stenti per elevarla: ora i loro vigesimi nipoti godono la verdura, il meriggio e il fresco di lei. Percioché, ancorché siano passati mille e cento anni ch'ella fu posta in quelle lagune, non è però tanto ch'ella è così perfetta e sicura pianta di vera libertà, che non teme l'orgoglio de' venti de' prencipi stranieri né il gelo delle domestiche sedizioni. A queste cose, cittadini miei, aggiungete che non tanto le leggi, ancorché prudentissime, e le altre particolarità che vi ho ricordate, sono quelle che hanno mantenuta, che mantengono e che in una perpetua grandezza manterranno la republica veneziana, quanto il sito mirabilissimo e unico al mondo di quelle sue lagune, che non può dare a noi. Il cuore, il fonte della vita d'ogni stato libero, gl'intendenti delle cose di stato confessano tutti essere il senato. I valenti schermidori, allora che in pochi colpi voglion atterrar l'inimico, si sforzano cacciar loro una stoccata nel cuore; e i prencipi che hanno voluto abbattere le republiche, hanno tirati i primi colpi contro la città metropoli dello stato libero, solo affine di dissipar il senato: ché queste sono quelle ferite mortali, che uccidono ogni ancorché potente libertà. Percioché, sbaragliato il senato e così trafitto il cuore della republica, ella incontanente si muore: imperfezione che non hanno le monarchie, la grandezza dell'imperio delle quali sempre si vede dove si trova la persona del re; come benissimo provò il duca di Ghisa, il quale con l'occupazion di Parigi più tosto accelerò il suo male, che affrettasse le proprie grandezze. Cesare il dittatore chiaramente ci mostrò esser vero questo che io dico: il quale, per farsi tiranno della sua patria, solo affine di sbaragliar il senato romano, corse a rendersi padrone di quella Roma, che con imprudentissimo e mortal consiglio fu abbandonata da Pompeo: cosa che prima di lui conobbe, tentò e non seppe eseguire il vero maestro della milizia, l'unica riputazion dell'Affrica, Annibale, e che dopo lui molto eccellentemente conobbe e praticò contro i fiorentini e i sanesi il fondator della grandezza della monarchia spagnuola, Carlo V imperadore. Questa tanto mortal ferita da molti potentissimi nemici, che ella ha avuti, giammai non ha potuto darsi alla republica veneziana, trovandosi la metropoli di lei, dove sta il senato, fortificata e armata dall'impenetrabile corazza delle lagune. Per le quali cose parmi poter concludere che quelli che nella patria nostra desiderano instituir il viver libero, abbiano santa volontà, non buona prudenza: e che di quei che vogliono il prencipe, sia buona l'intenzione, ottimo il consiglio; e nella deliberazione di questo nostro bisogno tanto importante, priego tutti a ricordarsi che la nobiltà fiorentina, la quale per l'impertinenza del suo sedizioso popolo non potette giammai nella sua patria instituir una perfetta forma di viver libero, più non potendo soffrire le crudeli sanguinolenti insolenze della vil plebe, fu forzata chiamare il tiranno forastiere del duca d'Atene, solo affine che con una straordinaria severità affliggesse quel popolo fiorentino, che tanto abusava la libertà. — Ancorché queste ragioni da' più saggi fossero stimate molto efficaci, non però furono atte a far risolvere il popolo ad eleggersi un nuovo prencipe: percioché fu vinto il partito che si vivesse in libertà, e che si mandassero ambasciadori in Vinegia per aver da quella republica le leggi di viver libero: e così subito fu eseguito. Con incredibile magnificenza dalla republica veneziana furono ricevuti e accarezzati gli ambasciadori, e loro furono mostrati i magistrati, gli ordini e tutte le leggi veneziane: delle quali gli ambasciadori fecero diligenti copie e molti registri, e si partirono; e ritornati in Mitilene, fecero la loro relazione, e in pubblico senato lessero le leggi che aveano portate, le quali così alla plebe tutta, come alla maggior parte della nobiltà diedero pessima soddisfazione: percioché la plebe in modo alcuno non potette tollerare che dalle leggi veneziane ella venisse esclusa dal governo pubblico, dicendo che non meritava di esser chiamata libera quella patria dove tutti non comandavano; e i nobili facultosi, usi sotto la monarchia dai più favoriti cortigiani a comperarsi le grazie e ottener anco con vergognosi ministeri dal prencipe i magistrati, fremevano, e liberamente dicevano che quella era patria infelicissima, dove altrui veniva impedito l'uso libero del suo danaro, il quale dagli uomini industriosi con tanti sudori veniva accumulato, non per comperarne il solo mangiare e il vestire, ma per far con esso acquisto di quelle cose ch'ingrandivano la riputazione: e che per li cittadini molto miglior condizione era esser signoreggiati da un prencipe, la volontà del quale altri poteva acquistarsi con mille mezzi, che esser dominati dalle leggi inesorabili, quando altrui erano amministrate da un numeroso senato, dove non bastando il poco, e non trovandosi quel molto che fa bisogno aver alla mano per far prevaricar tanti, con molta verità si poteva dire ch'egli era incorrottibile. E che sotto la monarchia la nobiltà migliore cominciava ad esercitare i carichi dello stato dai più principali, ove nelle republiche era lacrimevole miseria, in concorrenza dei più poveri senatori, cominciar dai più bassi ed esser forzato con tanta lentezza graduatamente camminare ai supremi, che l'età intiera d'un uomo non bastava per giungere ai più principali: e che il rigore di dare i magistrati al solo nudo merito, era uno di quei precetti che già inventarono i tiranni per abbassar i potenti ed esaltar gli umili. Ma nella rottura di tante pessime soddisfazioni niuna altra cosa ai tre quarti della nobiltà diede disgusto maggiore, che il severo magistrato dei censori, che udirono usare i veneziani, i quali perpetuamente con rigor grande andavano osservando i costumi di ciascheduno. Onde liberamente dissero che, se nella republica veneziana con la nobiltà si osservava così severo modo di procedere, che i nobili veneziani nella libertà erano servi, e che i popoli di Mitilene nella servitù erano liberi. Per lo spavento delle quali cose ad alta voce gridarono tutti: — Monarchia! — E che se pur altri nella patria di Mitilene voleva instituir la libertà, che si abbruciassero le leggi e gli statuti; perché intendevano che quella fosse perfetta libertà, dove niuno ubbidiva, tutti comandavano e ognuno faceva a modo suo.</p></div2>
<div2 type="capitolo">
<head>Ragguaglio XL</head>
<argument><p>Giacomo Critonio, scozzese, con una sua troppa superba disfida avendo in Parnaso stomacati i virtuosi, essi con una acerba facezia talmente lo svergognano, che senza che segua la disputa, lo violentano a partirsi da Parnaso.</p></argument>
<p>Il portento di natura nelle buone lettere, Giacomo Critonio scozzese, con tanta vanagloria, pompa e millantazione di se stesso alcuni giorni sono giunse a questa corte, che ne' più accappati virtuosi di questo stato, i quali benissimo sanno che, per esattamente possedere una sola scienza, il continuamente studiarla ottant'anni è tempo brieve, il veder che un giovane di venticinque pretendesse di compitamente possederle tutte, mosse altrettanta nausea, quanta ammirazione nella più vil plebe infarinata di quattro lettere. Il Critonio dunque il giorno dopo il suo ingresso in Parnaso, e nelle porte di tutti i ginnasi e nelle colonne di tutti i portici delfici fece affiggere un foglio molto grande; nel quale con lettere cubitali si vedevano scritte le seguenti parole: <foreign lang="lat" rend="italic">Nos, Iacobus Critonius scotus, cuicumque rei propositae ex improviso respondebimus</foreign>. Questa ardita disfida, che da infiniti fu riputata arrogante, talmente punse gli animi di questi virtuosi, che molti furono quelli che nelle più difficili scienze si armarono gli argomenti tali, che sicuramente speravano di iugularlo al primo colpo: ma da un arguto poeta satirico al collegio tutto dei letterati fu tolto il gusto di quella disputa; perché la notte stessa che seguì all'affissione della disfida, in quei fogli aggiunse queste pungenti parole: "E chi lo vuol vedere, vada all'osteria del Falcone, che li sarà mostrato". Questa tanto mordace facezia di modo punse l'animo del Critonio, che pieno di vergogna e di confusione si partì subito di Parnaso: avendo prima fatto sapere a Sua Maestà che con sua riputazione non li pareva di poter più comparire tra quei virtuosi, che gli aveano fatto lo smacco di averlo trattato da bagattelliere e da cantimbanco.</p></div2>
<div2 type="capitolo">
<head>Ragguaglio XLI</head>
<argument><p>Dopo una esquisita esamina fatta dei soggetti che dovevano esser proveduti, si pubblica in Parnaso la lista dei governi.</p></argument>
<p>Dopo lungo tempo essere stata aspettata, ieri finalmente con soddisfazione universale fu pubblicata la distribuzione de' governi di questo stato. Non è possibil credere le diligenze e le circonspezioni esquisite che e da Sua Maestà e da' suoi ministri si sono avute nella scelta di essi, essendo stata esattissima e degna di un tanto negozio. Perché primieramente hanno avuto considerazione di scegliere uomini vecchi nel mestiere di governar i popoli, solo affine che i polledri non abbiano a por la bardella a' cozzoni; ed è stata degna di molta considerazione il vedere che in un numero tanto grande di concorrenti solo abbiano eletto uomini di genio tardo, di natura fredda e nelle loro azioni perplessi, irresoluti e addormentati fino al termine di parer inetti: e per lo contrario abbiano esclusi quelli che per la vivacità degl'ingegni loro pareva che dovessero esser preposti agli altri. E s'intende il tutto esser seguìto, perché quegli uomini sagaci che sono preposti al negozio dell'esamine, fermamente credono che gl'ingegni soverchiamente vivi e arditi poco sieno atti a governar altri, avendo essi, per non precipitar ne' fossi, somma necessità della briglia e del capezzone: avendo la lunga sperienza fatto conoscer ad ognuno che questi tali con gl'ingegni loro troppo risoluti più tosto inquietano i popoli, che sieno buoni strumenti per mantenerli in quella pace e buona soddisfazione che deve esser prima cura di quelli che hanno il governo delle province in mano. Ed è cosa conosciuta da ognuno che quei signori elettori tengono per massima irrefragabile che colui nel governo delle cittadi faccia riuscita migliore, che più essendo di genio tardo e di animo posato, meglio sa accommodarsi di starvi come per una insegna di osteria. Percioché il mondo, che da sé si governa, grandemente viene inquietato e imbrogliato dalle chimere di certi ingegni aguzzi, che, in tutte le cose loro volendo sopra sapere, <foreign lang="lat" rend="italic">intempestivis remediis delicta accendunt</foreign>. Quindi è che nell'esamine rigorosissimo che per tanto negozio fu fatto, non — come credevano tutti — gl'ignoranti, ma solo furono esclusi quei troppo saccenti, che avendo il capo pieno di arcigogoli e di nuove invenzioni, sono inimicissimi di quelle usanze antiche, alle quali essendo i popoli assuefatti, altri inquieta il mondo anco con migliorarle con nuove leggi. Questo è vero che grandemente studiavano di trovar soggetti manierosi, d'ingegno facile e pieghevole, che sapessero accommodar la propria all'altrui natura; né in modo alcuno ammettevano officiale che per quattro anni continovi non avesse studiata l'importantissima filosofia di vivere e lasciar vivere: base nella quale sicuramente sta fondata la quiete tutta de' popoli e la sicurezza tutta di quel buon governo che si può sperare da un saggio governatore di province; ne' quali non tanto stimavano necessaria la scienza delle leggi e degli statuti, quanto che fossero versati in quella prudenza, in quel manieroso modo di procedere e in quella destrezza di giudicio, che non si trova registrata ne' libri. Considerazione tanto necessaria, che alcuni giureconsulti ne' governi che aveano avuti di molte province, vi avevano fatta inettissima riuscita: come chiaro testimonio ne rendeva la stessa lucerna delle leggi, Bartolo, il quale con tutta la sua scienza legale fu forzato saltar dalle finestre del palazzo di Todi, per non esser manomesso da quelli che più non potevano sopportare le impertinenze di quell'uomo, saggio di lingua, poco prudente di cervello. Ed è cosa certa che fino col bastone ributtarono certi bestioni, che pavoneggiandosi dell'aperta ostentazione che fanno di esser terribili, con certe loro facce tetre grandemente si compiacciono di minacciar nelle pubbliche audienze la morìa alle persone: e sopra tutte le cose dalla speranza di mai poter aver governi esclusero que' bestioni, que' busiri che, grandemente essendo assetati del sangue umano, si dànno a credere di poter raddrizzare il mondo con le berline, con le forche e con le mannaie: ma sopramodo amarono quei soggetti che più studiavano in proibir i delitti che in punirli, e che sentenze capitali sottoscrivevano con l'inchiostro delle lacrime. Il giorno poi che seguì a quello nel quale fu pubblicata la distribuzione de' governi, tutti i provisti si presentarono avanti il regio collaterale, dove Apollo si trovò in persona; e quivi con cerimonia molto solenne nelle mani di Sua Maestà fecero tutti il solito giuramento che fedelissimamente avrebbono lasciato il mondo come l'avessero trovato: essendo delitto capitale in questo stato, dove si vive con la regola di Tacito, che "<foreign lang="lat" rend="italic">super omnibus negotiis melius atque rectius olim provisum, et quae converterentur in deterius mutari</foreign>", far ne' governi pur minima innovazione.</p>
<p>Fornito che fu l'atto del giuramento, il gran cancelliere delfico, salito che fu in un molto rilevato pulpito: — Signori ufficiali — disse, — Sua Maestà comanda che ne' carichi che vi sono stati dati, avvertiate di ben tenere allacciata la brachetta, ché non vi gonfiate tanto di ambizione, che in essi vogliate far il duca: ma che vi ricordiate che siete prencipi posticci, con un imperio debole, fondato in un fragil foglio di carta, fortificato con un poco di cera rossa. — Appresso poi Marco Tullio Cicerone in lode di quei nuovi ufficiali fece una onoratissima orazione, affermando ad ognuno che di bontà, di prudenza erano tali, che commodamente avrebbono saputo rifar il mondo da capo; e fornita che fu l'orazione, Apollo stesso di sua mano con giocondissima faccia ad ognuno diede la sua patente, comandando che quanto prima partissero per li carichi loro. Fu cosa che in tutti cagionò meraviglia grandissima il vedere che subito che fu consegnata la patente, la benigna e serena faccia di Sua Maestà verso quegli uffiziali così si cangiò in spaventevole e iraconda, come se avesse portato loro odio capitale; e le accoglienze, le proferte e le amorevoli dimostrazioni di quei signori del collaterale, in un baleno si cangiarono in minacce, in biasimi, in accuse: intanto che quei medesimi che con diligenza tanto esquisita avevano fatto quella elezione, pubblicamente fecero fede ad ognuno che quegli ufficiali erano un branco di ghiottoni, pubblici mercatanti della giustizia e uccellacci da rapina; e avanti che partissero, per ordine di Sua Maestà alli governatori delle province più principali fu consegnato un urtamartino cavato dalla stalla pegasea: istrumento dagli uomini saggi stimato molto necessario per smaccare certi signoracci, che in casa altrui boriosamente volendo fare il padrone e spacciare il prencipe, a danari contanti si comprano le nasate, dando poi sempre la colpa di tutte le impertinenze e insolenze seguìte e di ogni mal termine usato contro quel signore alla scomposta e precipitosa natura di quell'animalaccio temerariamente sconcertato. Io poi da testimoni degni di fede sono stato accertato che Salustio Crispo, presidente del collaterale, avendo tirato in disparte il governator di Libetro, grandemente amato e favorito da lui, gli disse che con accurata trascuratezza avvertisse di cominciare il suo governo, e che con diligenza esquisita lo fornisse, ricordandosi sempre che il principiar i suoi negozi "<foreign lang="lat" rend="italic">acribus initiis, incurioso fine</foreign>", era un imitare il trotto dell'asino, tanto famigliare agli ufficiali dozzinali. Che nell'amministrazione della giustizia nelle cause che si trattavano tra i popolari senza eccezione di persona facesse loro esattissima giustizia: ma che nelle controversie che nascevano tra i soggetti nobili col rigore della giustizia mescolasse la destrezza di un accorto giudicio, ricordevole sempre che le accuse degli uomini potenti così erano odiose ai prencipi, che nella veste dell'ufficiale gettavano numero grande di quelle macchie di olio di male impressioni, che con qualsivoglia sapone d'innocenza non si potevano lavare: che però con questi tali con la spada della giustizia con tal scherma adoprasse lo scudo della destrezza, che dall'una e dall'altra parte non si dessero né si ricevessero ferite di disgusti; perché per li bisogni loro avendo i prencipi somma necessità di tener la nobiltà ben soddisfatta, nelle controversie de' soggetti grandi faceva bisogno che l'ufficiale esattamente possedesse l'arte di cavare i denti fracidi con la destrezza di sol adoprar la bombace. Che nel suo governo si forzasse e "<foreign lang="lat" rend="italic">omnia scire, non omnia exequi</foreign>": perché il pigliar la briga di voler drizzar le gambe a' cani, era un perdere il cervello dietro ad un'alchimia da matti: e che in questa età tanto corrotta miglior consiglio degli ufficiali era tollerar nei suoi popoli qualche disordine vecchio, che con le pubbliche male soddisfazioni affliggere se stesso per volere introdurre il bene ov'egli non era avuto a grado. Che con gli ufficiali confinanti soggetti al medesimo prencipe fuggisse le gare, e che quelle differenze che non poteva né dissimulare né schivare, da uomo togato difendesse con la penna. Ma che coi prencipi vicini né cercasse le differenze, né le fuggisse: ma quelle che nascevano, da soldato difendesse con le armi. Ma però con temperamento tale, che verso i prencipi stranieri sempre mostrasse riverenza: verso il suo zelo. Che essendo egli mandato ne' governi per decidere le querele e per terminar le liti altrui, come dal fuoco si guardasse di accendervene egli delle nuove: tenendo per cosa certissima che allora con infinita riputazione loro gli ufficiali vincevano le gare, che nel punto medesimo nel quale erano state attaccate sapevano risolversi a perderle, mercé che delle mosche pigliate con le natiche mai si trovò chi facesse utile ritratto; e che stimasse che non altra cosa altrui più chiaramente mostrava la leggerezza di uno ufficiale, che farsi conoscere avido di quelle dispute, di quelle risse, delle quali gli uomini salati davano quattordici per dozzina. Che in alcune occasioni stimasse bene prepor la pace pubblica a quel rigor di giustizia che insegnano i libri. Che per qualsivoglia impertinente cosa che nel suo governo vedesse o udisse, non mai sopramodo si alterasse: e che se pur ciò non poteva fare, che anco dal parlare, non che dal deliberare, si guardasse nell'ardor dell'ira, ma che tutte le cose comandasse a sangue freddo. Che ne' negozi gravi fuggisse di fare ostentazione di intrepido, di ardito e risoluto, ma si dilettasse di cavar il granchio dalla buca con la mano del prencipe armata della manopola della suprema autorità: perché se bene nell'ufficiale si trovava autorità da poter eseguire, molte volte però era bene non usarla. Che come pubblici rompicolli fuggisse i governi ove si trovavano soggetti del sangue reale, o dove si vedevano parenti di favoriti di corte; queste essendo le Scilli, le Cariddi e le sirti inevitabili del precipizio di ogni ufficiale. E che non si mostrasse vago di regger province dove fosse molta nobiltà: il governo della quale era un menare a pascer una mandra di volpi, un branco di pulci, con obbligo di ridurli tutti la sera all'ovile. Ma che quei governi stimasse ottimi, che essendo pieni di popoli vili e ignoranti, solo con tener pane in abbondanza nella piazza si dava loro ogni compita soddisfazione. Che larga pratica avesse con tutti del suo governo, amicizia stretta con nessuno: che fuggisse quella stiratura che altrui arreca odio e quella famigliare domestichezza ch'apporta disprezzo, ma che usasse quella gravità che all'ufficiale conciliava amore e rispetto. Che abborrisse la conversazione degli uomini vili, e solo praticasse con persone della sua professione: e che si guardasse di fare amico, al quale, l'ora medesima, senza suo danno, non potesse divenire capitalissimo nemico: mercé che solo nelle case degli ufficiali in meno di un baleno nascevano funghi alti come i cipressi. Che a quei magnati delle cittadi che studiano in aver séguito e che fanno professione di armi, in tutti i modi, con ogni sorta di artificio impedisse l'avvocazione: seminario di tanti scandali, che non in altro modo più vergognosamente i balordi ufficiali si allevavano la serpe in seno, che con prestar gli orecchi alle raccomandazioni che questi tali fanno di quei sgherri che si trovano carcerati per delitti sediziosi: essendo ognuno pronto a spender la vita in servigio di colui che una volta gliel ha salvata. Che nelle pubbliche audienze usasse straordinaria gravità, parlasse poco e risoluto, più adoperando in simili luoghi gli orecchi che la bocca, e che fuggisse il disputar ivi i punti di ragione con gli avvocati; perché meglio sapendo la predica l'ignorante che la dice, che il dotto che l'ascolta, l'ufficiale, senza commettere la brutta insolenza di valersi dell'autorità in vece della ragione, all'improviso disputando le cause con gli avvocati non poteva sostentar la sua riputazione con chi, poco prima avendo studiata la materia, veniva preparato. Che gli odiosi e sozzi costumi de' provinciali lodasse e fuggisse; e che sopra tutte le cose con pazienza grande tollerasse il puzzolente fasto degli avvocati e le sfacciate impertinenze de' procuratori: i quali in privato correggesse de' difetti loro, in pubblico mantenesse onorati. Che l'aurea sentenza di Tacito, "<foreign lang="lat" rend="italic">utilissimus idem ac brevissimus bonarum, malarumque rerum delectus, cogitare quid aut nolueris sub alio principe, aut volueris</foreign>", praticasse con circonspezion tale, che per fuggir un difetto del suo antecessore non cadesse nell'altro estremo: come scioccamente aveva fatto un prencipe, che per odiar la soverchia piacevolezza molto biasimata nel suo antecessore, abbracciò una inaudita crudeltà. Che per suo sollazzo avesse il negozio: non altro più dolce trastullo di picchetto e di sbaraglino provando gl'ingegni eminenti, che il comandare e l'esercitar l'imperio sopra gli altri. Che con straordinaria severità più studiasse in frenar la casa propria, che le sedizioni della piazza: maggiormente pungendo a' provinciali una immodestia del cortigiano dell'ufficiale, che una ancorché brutta insolenza di un terrazzano. Che in sommo orrore avesse le incette, e che per capital nemico della sua riputazione stimasse chi gli proponeva guadagni tanto dannosi: e che fermamente credesse che la lucrosa mercatanzia degna degli ufficiali onorati, era l'ingolfarsi nel traffico di mercatantar gloria e onore: con le quali salendo essi sempre a gradi maggiori, in breve tempo divenivano facultosi di denari e di riputazione. Che fuggisse la prodigalità e l'avarizia, vergognosi estremi degli ufficiali; e perché quei che venivano punti dalla giustizia, così caninamente arrabbiavano contro l'ufficiale, che fino davano de' morsi ne' vetri, che come la morte fuggisse che nella sua casa praticassero polli e putti. Che la quarta parte del giorno desse alla spedizione delle cause civili: l'altra, al decider le criminali: che le altre due spendesse nelle faccende dell'abbondanza, dalle quali stimasse dipendere la riputazion tutta di un ministro. Che perpetuamente avesse l'occhio fisso alle mani de' suoi giudici, e che non altrimente si guardasse da essi, che se tenesse in mano un serpe grandemente mordace: ad ogni ufficiale essendo pericolosissimo quel ministro, che con la riputazion del suo signore poteva trafficar la vergognosa mercatanzia della giustizia. Che negli avvisi delle cose ardue non prima deliberasse, che compitamente si fosse impossessato delle qualitadi tutte del negozio: mercé che nelle cose ardue pericolosissime erano le celeri deliberazioni, e che sempre in somiglianti casi si portasse di modo che più gli avesse a dolere di aver operato poco, che di aver fatto troppo. Che talmente accommodasse il genio proprio alla natura de' provinciali, che sapesse esser mite co' piacevoli e pacifici, severo coi discoli e sediziosi. Che sopra ogn'altra cosa frenasse l'insolenze degli sbirri, in molti luoghi ridotte al termine di temerità tanto insopportabile, che non solo avevano cagionati scandali tanto scelerati, che di affanno aveano fatto morire prencipi per altro gloriosissimi e felicissimi; ma che avevano resi odiosi quegli stati, dove a simil canaglia, solo impastata d'insolenza, con infelice licenza era stata rilasciata la briglia nel collo: ché mal si consiglia chi dà molta autorità a chi non sa che cosa sia discrezione. Che affine di non mostrarsi inetto, al suo prencipe non desse conto delle minuzie del suo governo, e che per non venire in concetto di disprezzarlo, non gli tacesse le importanti. Che credesse che le pene dai giudici accorti più si minacciavano che si eseguissero: e che non si dimenticasse mai che gli ufficiali governano uomini pieni di mille imperfezioni, in infinito soggetti agli errori, non angeli che non possono peccare: che però nel suo governo più affettasse la fama di piacevole, che di crudele. Che fuggisse i balli e le altre pubbliche feste, tanto lugubri per gli ufficiali, e che tanto inviliscono le persone loro. Che nei delitti vergognosi degli uomini nobili incrudelisse contro la persona del delinquente, senza toccar la riputazione delle famiglie onorate. Che tenesse per cosa certa, che molte volte meglio era dissimulare i delitti di carne, che mostrarsi avido di punirli: non essendo risoluzione di uomo accorto entrare in quel mal passo dal quale altri sa che il cavallo non può cavare i piedi. Che anco costretto dalla necessità, non la rompesse co' magistrati de' luoghi, ricordevole che nelle controversie loro il prencipe più ama che il suo ministro usi la destrezza che la giustizia. Che con una sagace piacevolezza più tosto si compiacesse di far conoscere al mondo di avere nella sua provincia trovati sudditi buoni, che col rigore averli fatti divenir tali; poiché quelli che si millantavano di aver ne' governi loro impiccate le centinaia degli uomini, si gloriavano dell'infamia loro.</p></div2>
<div2 type="capitolo">
<head>Ragguaglio XLII</head>
<argument><p>Argo si proferisce ai duci di Vinegia di guardar la pudicizia della serenissima Libertà loro, e non è accettato.</p></argument>
<p>Dacché ad Argo tanto infelice succedette la cura che gli fu data della bellissima Io, infin ora sempre è stato ozioso in Parnaso; percioché, sebbene con grossi salari altri prencipi grandi hanno voluto condurlo per guardar la pudicizia delle donne loro, egli nondimeno sempre ha rifiutato la cura di più volere nell'avvenire guardar l'onore di qualsivoglia signora: nell'infelice negozio di Io essendosi chiarito che queste, quando sono di mal genio o hanno un sollecitator potente, né anco mille Arghi bastano per assicurarsi di esse. Con tutto ciò questi ultimi giorni trovandosi egli molto bisognoso, si proferì al serenissimo Andrea Gritti e agli altri prencipi della republica veneziana di guardar la bellissima Libertà loro, pur che li fosse dato competente salario; e de' cento occhi, ch'egli ha, si offerse perpetuamente tenerne novantotto aperti e vigilanti per custodia di quella serenissima principessa. Con gratissime parole fu Argo dal Gritti e dagli altri serenissimi duci veneziani ascoltato: i quali prima gli fecero dono di una borsa piena di molte migliaia di zecchini, co' quali gli dissero che rimuneravano la buona volontà che aveano veduta in lui; ma che dell'opera non avevano bisogno, poiché per guardar la pudicizia della Libertà loro, oltre il castissimo genio di quella signora, non i cento di lui, ma che solo bastavano i sei occhi del vigilantissimo e tremendo magistrato dei tre inquisitori di stato: quali col terrore della spada della giustizia, che perpetuamente vibravano contro i libidinosi, operavano che la Libertà loro, ancor che sia di singolar bellezza, anche da' più salaci ambiziosi che abbia l'universo, era rimirata con occhi castissimi, amata con amore perfettamente platonico.</p></div2>
<div2 type="capitolo">
<head>Ragguaglio XLIII</head>
<argument><p>La nazion fiorentina rappresenta il giuoco del calcio; nel quale avendo ammesso un molto forbito cortigiano forastiere, egli ottiene il premio del giuoco.</p></argument>
<p>La nobilissima nazion fiorentina giovedì passato nel prato febeo rappresentò il suo dilettevol giuoco del calcio, al quale concorsero i letterati tutti di Parnaso: e tutto che alcuni, a' quali fu cosa nuova il veder molti di quei signori fiorentini pestarsi insieme il volto con le pugna, dicessero che quel modo di procedere in uno spettacolo fatto per giuoco fosse troppo severo, in un combattimento vero troppo piacevole, universalmente nondimeno i virtuosi ne sentirono gusto. Percioché molti grandemente lodarono la velocità del corso, la destrezza de' salti e la fortezza di que' giovani fiorentini: ad altri sommamente piacque l'invenzione del giuoco, eccellentissimo per esercitar la gioventù al corso, al salto e ad una mirabilissima lotta: e da molti fermamente fu creduto che non ad altro fine egli fosse stato instituito in quella già tanto famosa republica. Ma i politici, gli spiriti de' quali sono più elevati, da quelle risse che molto frequenti nascevano tra i giovani fiorentini, argomentavano che gran misterio s'ascondesse in quel giuoco: percioché le republiche, più delle monarchie — per le continue concorrenze a' magistrati e per le molto frequenti repulse che i senatori hanno da quei carichi che desiderano, gli uni dagli altri senza dubbio alcuno ricevendo più spessi disgusti di quelli che si vede ne' popoli soggetti alla monarchia, — sono piene di odi intestini e di gravi rancori occulti: e che in una libertà, piena d'animi pregni di crudelissimi disgusti, non essendo possibile che non succeda qualche sborramento, dicevano i politici che la republica fiorentina con mirabil prudenza tra i suoi cittadini avea introdotto il giuoco del calcio, solo affine ch'eglino con la soddisfazione di poter da scherzo dar quattro sode pugna a' loro malevoli, sapessero ripor poi le membra dell'animo sgangherato dalle passioni al luogo della tranquillità: sfogamento che, quando col pugnale fosse stato fatto in altra occasione, avrebbe posta la pubblica libertà in grave travaglio. Per cosa verissima affermavano i medesimi politici che i sanesi nella republica loro non per altro fine avevano introdotto il famoso giuoco delle pugna, e i veneziani l'assalto del ponte. Ma accadette che un molto forbito cortigiano, ch'era spettator del giuoco, da quel famoso Pietro Capponi, che con la libera risposta che seppe fare ad un re di Francia si acquistò nel mondo fama eterna, essendo domandato come il loro giuoco del calcio gli era di gusto; rispose il cortigiano il giuoco esser graziosissimo, ma che quei fiorentini lo giuocavano male; e perché il giuoco del calcio, particolarissimo della nazion fiorentina, affatto è incognito alle altre, parve al Capponi che il cortigiano avesse malamente parlato, e gli disse se a lui dava l'animo di giuocarlo meglio. Arditamente rispose il cortigiano che, quando avesse voluto ammetterlo al giuoco, egli a que' signori fiorentini avrebbe insegnato l'arte vera come si piglia la palla, com'ella si corra, con qual destrezza si ributtino i guastatori che vogliono ritorla, e altri eccellenti colpi da bravo maestro. Rise il Capponi al vanto del cortigiano; e avendolo fatto sapere a tutti i fiorentini del giuoco, concordemente l'invitarono a giuocare. Il cortigiano, come gli faceva di bisogno, si pose in punto ed entrò nello steccato: dove i fiorentini, credendosi ricever grandissimo gusto nel pallonarlo e strapazzarlo, gli fecero cerchio; e poco appresso da'  datori il pallone fu gettato in aere, il quale non così tosto cadette in terra, che il valente cortigiano corse a pigliarlo, e avendolo fatto suo, se lo pose sotto il braccio sinistro. Allora gli sconciatori della parte contraria corsero per levarglielo di mano; ma egli con empito grande urtò questo e quello, e dove i fiorentini, maestri del giuoco, si credevano abbatterlo, eglino erano gli abbattuti: percioché il forte cortigiano con le braccia, con le spalle, col capo e con tutta la persona così francamente investiva ognuno, che da qualsivoglia si faceva far largo: onde la maggior parte de' fiorentini sconciatori si videro gettati in terra; e alcuni con urtoni così sconciamente furono percossi nel petto, che a gran fatica per molte ore poterono respirare: di modo che il cortigiano, avendo superato ogni contrasto, senza che alcuno glielo impedisse, gettò il pallone oltre lo steccato, e riportò il premio del giuoco. Di che i fiorentini talmente rimasero storditi, che solennemente giurarono di non ammettere mai più cortigiano alcuno al giuoco loro; come quelli che nel corso hanno le ali a' piedi, e nel dar gli urtoni e le stomacate alle persone per farle stare a dietro, hanno i gomiti foderati di ferro; nel farsi far largo nelle folle, nell'aprirsi la strada patente nelle più folte calche de' concorrenti, nell'arte di mai più lasciarsi cadere o ritorre il pallone che una sol volta sia capitato loro nelle mani, e nell'artifizio di saper fare la cianchetta agli emuli loro, per far loro dare in terra crepacci così vergognosi che mai più non possino risorgere, più tosto erano diavoli che uomini.</p></div2>
<div2 type="capitolo">
<head>Ragguaglio XLIV</head>
<argument><p>Batista Platina, da Agostino Nifo bruttamente essendo stato bastonato, con poca sua riputazione dell'ingiuria ricevuta si querela con Apollo.</p></argument>
<p>Batista Platina, che fa la pasticceria nella cantonata del fòro olitorio, mentre l'altra mattina stava lavorando una delicata crostata, Agostino Nifo da Sessa, celebre filosofo napolitano, gli entrò in bottega, e pigliò lo stenderello con che il Platina faceva la pasta della crostata, e con lui talmente lo maltrattò di bastonate, che lo pestò tutto; e tale, fu la rabbia del Nifo, che per certo l'averebbe ucciso, se i virtuosi che corsero al rumore non l'avessero impedito. Il misero Platina, così maltrattato com'egli era, si fece portar avanti Apollo, col quale acerbamente si querelò del Nifo; e disse che più delle busse gli pesava il saper certo che da quel filosofo, sempre caramente amato da lui, non avea meritato così brutto affronto. Apollo con gran cordoglio sentì l'eccesso del Nifo, e ordinò ch'egli subito fosse chiamato: il quale, essendo comparso, da Sua Maestà fu interrogato, qual cagione l'avea mosso a disonorare un virtuoso della qualità del Platina. Arditamente rispose il Nifo, ch'egli, violentato dal mal procedere del Platina, era stato forzato con un bastone vendicare un fregio vergognosissimo, ch'egli nel volto gli avea fatto dall'uno all'altro orecchio. Esclamò allora il Platina, e piangendo così disse al Nifo: — Agostino, io sempre ho ammirato la virtù vostra e amata la vostra persona quanto l'anima mia; e voi senza proposito alcuno avete offeso quel vostro amico, cui siete obbligato amare e guiderdonare. — Si rivoltò allora il Nifo verso Apollo, e li disse che pochi giorni prima, avendo egli voluto ricrearsi con fare una privata cena a Matteo degli Afflitti, all'Altomare, al Tansillo, al Porta e ad altri virtuosi napolitani, aveva mandato alla bottega del Platina per un pasticcio di vitella, che li fu subito pagato; e che il Platina, non mai offeso da lui, la mattina vegnente, senza proposito alcuno, pose la su'arma sopra la porta della pasticceria: con la quale azione l'avea pubblicato in Parnaso per uno di quei disutili, ai quali sommamente piacendo la crapula, pongono ogni loro studio nel mangiar bene. Si scusò allora il Platina col Nifo, e li disse ch'egli avea posta l'arma di lui sopra la porta della sua bottega con intenzione di onorarlo, non di apportarli vergogna. — Taci, Platina — disse allora Apollo, — ché a denari in contanti ti hai comprato il male che ti è accaduto; perché l'arma degli uomini onorati e di un filosofo tale quale è il mio dilettissimo Nifo, deve esser veduta nelle librarie, non nelle pasticcerie, dove solo si devono appender quelle dei gnatoni: perché non si trova difetto né vizio alcuno, per brutto ch'egli si sia, che cumulatissimamente non si vegga in colui che studia in dar diletto alla gola, e che fa la vigliacca e vergognosa professione di andare a caccia a' buoni bocconi. —</p></div2>
<div2 type="capitolo">
<head>Ragguaglio XLV</head>
<argument><p>Conoscendo Apollo i mali che le soverchie ricchezze cagionano ne' suoi poeti, esorta il magnanimo re di Francia Francesco primo a moderarsi nella profusa liberalità che usava verso di essi.</p></argument>
<p>Il serenissimo re di Francia Francesco primo — quegli che mentre visse non solo sempre pose alla sua man destra le buone lettere, ma fino sempre fece onor di berretta ai letterati, i quali talmente amò che di essi arricchì numero infinito: onde per autentica fede fatta da ogni istorico ad Apollo chiaramente consta che tanto re fu il primo che, con una profusa liberalità usata verso i virtuosi, nel nobilissimo regno di Francia seminò quelle lettere, che avendovi poi gettate alte radici, hanno prodotti odorosi fiori e soavi frutti d'infiniti volumi che onorate fatiche de' letterati franzesi, de' quali grandemente si è arricchita la biblioteca delfica; — ora anco in Parnaso verso gli amatori delle buone lettere usando la stessa liberalità, nel suo real palazzo lautamente pasce numero infinito di letterati, a' quali con mirabile liberalità paga provisioni molto grosse.</p>
<p>Magnanimità e splendidezza che finora ha dato sommo gusto ad Apollo; il quale con suo particolar dispiacere è venuto alla fine in cognizione che la munificenza di tanto re verso i letterati produce pessimi effetti: poiché le soverchie ricchezze, come è loro costume, hanno cominciato a macchiar gli animi di molti virtuosi di quei vizi che con esso loro portano i lussi e gli agi; i quali anco tra i virtuosi di questo stato talmente hanno seminato il bruttissimo tarlo del desiderio dell'ozio, che molti famosi poeti con tanta mostruosità hanno abbandonati gli studi, che lo stesso facondissimo Ovidio Nasone, il quale per lo passato con mirabil stupor d'ognuno ogni giorno arricchiva la biblioteca delfica di qualche preziosa elegia, dopo la domestica pratica ch'egli ha avuta con tanto re, dalla penna di lui in un anno intiero altro non si è veduto uscire, che quattro epigrammi composti in lode delle quattro stagioni dell'anno. Di maniera tale che, chiaritosi Apollo che la liberalità del re Francesco nei suoi virtuosi cagionava la stessa rovina delle buone lettere, affine che in essi quella intensa e perpetua brama che nella povertà hanno di sempre imparare non si estinguesse, due giorni sono fece chiamare a sé il re Francesco: al quale disse ch'egli sommamente amava e ammirava la profusa liberalità che egli usava verso i suoi virtuosi, ma che per l'indennità delle scienze era forzato comandarli a moderarsi in essa; percioché le buone lettere, nate nella povertà, in lei, come in loro particolarissimo elemento, faceva bisogno che vivessero: che però non permettesse che il poeta dalla real liberalità di Sua Maestà altro ottenesse che il vitto e 'l vestito: questo modesto, quello mediocre; poiché chiaramente si scorgeva ch'eglino nell'abbondanza dei beni del corpo divenivano penuriosi di quei dell'animo, nelle ricchezze viziosi, nelle delizie oziosi, e che in essi manifestamente si vedeva il disordine che si scorge nelle galline, nelle quali la molta grassezza genera l'infecondità delle uova: essendo i poeti a guisa de' ciechi che non cantano eccetto che pel mera necessità, e che non per dilettazione, come fanno i cani, ma come i falconi e gli astori solo cacciano per mera rabbia di fame.</p></div2>
<div2 type="capitolo">
<head>Ragguaglio XLVI</head>
<argument><p>Avendo Apollo ritrovato l'inventor del mortale strumento dell'artiglierie, mentre dell'eccesso commesso severamente vuol punirlo, quell'artefice egregiamente difende la causa sua.</p></argument>
<p>Sono già passati cinquant'anni, che l'eccellentissimo Polidoro Vergilio da Urbino fu condotto da Sua Maestà con provisione di venti scudi il mese, la parte per lui e due servidori e la cavalcatura, solo affine che ponesse ogni suo studio in ritrovar gl'inventori di tutte le cose per beneficio del genere umano escogitate dagl'ingegni straordinariamente grandi: stimando Apollo che uomini tali, per l'onorata industria loro tanto benemeriti del genere umano, eternamente debbano vivere nella memoria delle genti. E perché Sua Maestà sente travaglio infinito che l'arte della guerra, stata sempre crudele, ora per la nuova invenzione della bombarda sia arrivata ad una immanità tale, che nelle presenti guerre molto più si adopri il fuoco che il ferro; e fino all'intimo del cuore pungendoli ancora che da così diabolica invenzione in poco tempo sia stata distrutta così gran quantità di uomini e rovinate tante cittadi, che ben popolato renderebbono un altro mondo, comandò a Polidoro Virgilio che quanto prima trovasse colui — se però da creatura umana poteva essere stato inventato istrumento tanto diabolico, — che col suo crudele ingegno aveva avuto cuore d'introdurre fra gli uomini un flagello tanto simile al tremendo fulmine divino. Ubbidì subito Polidoro; e in pochi giorni non solo si chiarì l'inventor della bombarda essere stato un tedesco, ma avendolo avuto nelle mani vivo lo diede in poter della corte. Apollo, per così felice cattura sopramodo allegro, ai giudici criminali della vicaria comandò che di quel crudelissimo nemico dell'umana generazione facessero esemplar giustizia. Questi incontanente sentenziarono che il tedesco, vivo, fosse posto entro una bombarda: alla quale dandosi poi il fuoco, dalla sua medesima infernale invenzione fosse lacerato. Già il patibolo era posto all'ordine, e l'infelice tedesco era condotto a portar le pene della sua malignità, quando in quelle sue ultime angustie per singolarissima grazia chiese di potere alla presenza di Sua Maestà dir due sole parole in sua difesa. Al tedesco fu conceduta la grazia che domandava: il quale, condotto avanti Apollo, parlò in questa guisa: — Serenissimo re della luce, dunque dai giudici della Maestà Vostra, dall'universo tutto riputati giustissimi, a supplicio tanto crudele deve essere condennato chi tanto ha sudato per meritare, con l'invenzioni di cose utili al genere umano, la grazia di Dio e la benivoglienza degli uomini? L'intenzione, il proposito e l'animo altrui distinguono i delitti: i quali, ancor che dalle opere altrui segua qualsivoglia gravissimo eccesso, in alcuno non cadono, che nelle sue azioni abbia avuto buona volontà, santa intenzione. Chiamo Dio in testimonio e la luce stessa della Maestà Vostra che vede tutte le cose, che non, come veggio che sinistramente credono molti, per affliggere il genere umano inventai l'istrumento della bombarda, ma per carità, per zelo di grandissima pietà, dalla quale contro ogni mia volontà sono poi nati i mali innumerabili che ora vede il mondo. Percioché, escruciandomi l'animo il dolor di vedere che per l'ambizione e per l'avarizia di quelli che regnano, gli uomini con vari artifici erano strascinati al crudelissimo macello della guerra, pensai tra me che non altro più singolar beneficio da qualsivoglia potevano ricevere le genti, che levar dal mondo l'infernal macello della carne umana, che crudelissimo si vede nelle guerre; essendo sicurissimo che, rimanendo i prencipi senza soldati, non più tanto farebbono l'armigero e il bellicoso, e che dalla fortuna loro si contentarebbono, quando a solo a solo con le armi nelle mani fossero forzati battersi con quel nemico al quale volessero usurpar lo stato; poiché il pericolo di perder la vita farebbe rimetter loro nel fodero la spada della bravura e quella ambizione che hanno insaziabile di dominar sette mondi. Per arrivar dunque a conseguir fine tanto santo, e nel quale mi pareva che fosse posta la felicità tutta del genere umano, escogitai la diabolica e crudelissima machina della bombarda, con fermissima credenza che per lo spavento di così orribile istrumento talmente ogni anima vivente si fosse invilita e atterrita, che il mestiere della guerra ad ognuno fosse venuto in somma abbominazione. Mi faceva creder vero questo mio pensiero, il vedere che il fulmine celeste di sommo spavento è agli uomini, ancor che essi sappino che, essendo Iddio tutto misericordia, fa udir più tuoni per spaventare il genere umano, che saette per punirlo: che nondimeno molti, veduto che hanno il lampo che precede il fulmine, corrono ad ascondersi nelle più oscure grotte, e altri fino hanno fabbricato camere di ferro per assicurarsene. Per le quali cose io fermamente credeva che giammai non si fosse trovata temerità né ardir d'uomo tanto crudele e spietato nemico di se stesso, che contro un fulmine terrestre, in tutte le sue parti similissimo al celeste e con artificio e diligenza grande dirizzato contro la vita degli uomini per ucciderli, non per spaventarli, avesse avuto cuore di far la fiera e disperata risoluzione di esporre il ricco e prezioso tesoro della vita al manifesto pericolo di morir di fuoco. Se poi è succeduto il contrario di quello che io ho creduto, e se il genere umano, in superlativo grado pazzo, fiero contro il suo sangue, immane contro le sue carni, è arrivato al termine di così crudele sciocchezza, che, per ambizione di parer bravo, fino per delizia va contro le cannonate, devo io portar le pene della temerità e bestialità altrui? — La difesa del tedesco talmente commosse l'animo di Apollo, che, convertendo la pena in grazia, comandò ch'egli più tosto fosse premiato che castigato; e con le lacrime negli occhi disse che, per l'atroce bestialità di quelli che ardiscono di far la crudel risoluzione di vender la vita loro per lo vilissimo prezzo d'un giulio il giorno, era forzato ad amare che ogni giorno più crescessero le crudeli invenzioni di presto estirpar dal mondo così fetente carogna, così diabolica semente dalla terra, che indegnamente pasce uomini tanto perniziosi; e poiché né il ferro né il fuoco erano sufficienti per liberar il mondo da questi crudeli macellai della carne umana, instantissimamente supplicava la maestà del suo creatore, che di nuovo aprisse le cataratte de' cieli, e quanto prima versasse i nuovi diluvi delle acque sopra la terra, per spiantare dal mondo, senza però offendere gli amatori della pace, quegli scelerati che, scordatisi dell'obbligo che hanno di moltiplicare il genere umano, si son dati al crudel mestiere di annichilarlo col ferro e col fuoco.</p></div2>
<div2 type="capitolo">
<head>Ragguaglio XLVII</head>
<argument><p>La Monarchia romana, chiedendo a Cornelio Tacito la risoluzione di un suo dubbio politico, piena soddisfazione riceve da Melibeo pecoraio, che a caso si trovò ivi presente.</p></argument>
<p>La serenissima Monarchia romana, quella che, prima che dalle barbare nazioni settentrionali fosse calpestata, in quella sublime grandezza visse in questa corte di Parnaso, alla quale altra umana virtù non ha potuto giunger mai, sotto colore di andare a caccia, in abito sconosciuto, fu l'altro giorno a ritrovare l'eccellentissimo signor Cornelio Tacito, che per sua ricreazione si era ritirato in villa; al quale disse di esser andata a lui, solo per chiederli la risoluzione di un dubbio grandissimo che perpetuamente le escruciava l'animo: quale avendo conferito con altri politici grandi, da essi non aveva riportata quella soddisfazione che sperava ricever da lui, sommo statista e arcifanfano di tutta la moderna politica. E che il caso che grandemente le travagliava l'animo, era che i regni di Francia, di Spagna, l'Egitto, la Soria, la republica di Cartagine e gli altri stati immensi ch'ella possedette nell'Asia, nell'Affrica e nell'Europa, prima che si fossero uniti a lei, per loro stessi erano formidabili ad ognuno; ma che, tutti uniti che furono nella sua persona, invece di renderla così gran monarchia, che in un sol giorno avesse potuto assorbire chi meno poteva, più tosto le erano serviti di debolezza, che le avessero accresciute le forze; cosa che tanto maggiormente le pareva strana, quanto, evidentemente conoscendosi che molte fila facevano un ben forte canapo e molte sottili verghe una grossa trave, infiniti principati uniti insieme non aveano formato quella eterna e gran monarchia che altri si era dato a credere. A questo rispose Tacito che il quesito era gravissimo, e che però egli aveva bisogno di maturamente essere consultato: e che il giorno appresso sarebbe ritornato in Parnaso, dove da un'occhiata che avrebbe data ai tesori politici de' suoi <title lang="lat">Annali</title> e delle sue <title lang="lat">Istorie</title>, gli dava l'animo di cavar risposta tale, che a Sua Maestà avrebbe data intiera soddisfazione. Contentissima rimase la Monarchia romana della risposta di Tacito; e appunto allora ch'ella si licenziava per partirsi, Melibeo, famoso pecoraio de' poeti, che, quella mane a Tacito avendo portata a donar una giuncata e due caci freschi, a caso si trovò ivi presente e udì la domanda da quella grandissima Monarchia fatta a Tacito, le fece instanza che non partisse, perché a quel ch'ella aveva mostrato desiderio di sapere, egli pur allora avrebbe data subita e intiera soddisfazione. Allora e Tacito e la Monarchia romana si risero di Melibeo; e gli dissero che tacesse, e che andasse a guardar le pecore, che era il suo mestiere. Arditamente replicò allora Melibeo che delle cose di stato niuna altra sorte di uomini meglio sapevano discorrere e deliberare, che i pastori; e che beati sarebbono i prencipi, se nel governare i sudditi loro usassero la medesima carità che praticano i pecorai nel pascere la greggia loro: felicissimi i popoli, se nell'ubbidire i loro prencipi imitassero le pecore. E perché e Tacito e la Monarchia romana dell'ardita e risoluta risposta di quel pastore molto rimasero maravigliati, li dissero che liberamente propalasse il suo concetto. Allora così cominciò Melibeo: — Potentissima reina, io, come ben è noto al mio Virgilio, son pastor mantovano; e gran torto farei a questo canuto pelo che mi vedete nel capo e nel mento, se esattamente non possedessi il mio mestiere. Le dico dunque che in tant'anni ch'io governo pecore, affatto mi son chiarito che la grandezza e potenza di un pecoraio, non, come credono molti avari e ambiziosi, sta posta nell'aver milioni di pecore, ma che solo sia signore di tante, quante un buon pastore può guardar con l'occhio, governar con la verga e reggere col fischio. Ed è chiara la ragione; perché nel troppo picciol numero delle pecore i pastori sempre si veggono mendìci: mercé che la molta povertà li costringe con troppa severità a mungere e tosar la greggia loro. Nel mediocre numero, dove sempre sta posta ogni perfezione, sempre sono i pastori facultosi e felici; ove nell'immenso, per quella difficoltà di governo che seco porta un sproporzionato numero di pecore alle forze di un uomo solo, certamente pericolano: ond'è che le misere pecore nelle mandre soverchiamente numerose, per mera trascuraggine di chi le regge, si veggono smagrire prima o morir poi di mera necessità. Disordine che si cagiona, perché le mandre di sproporzionata grandezza, in vece di ottimi instituti, si veggono piene di bruttissime confusioni; ed è verissimo il proverbio, da noi pecorai così frequentemente detto come ben osservato, che le poche pecore non suppliscono ai bisogni della casa di un pastore, le molte bastano, le infinite, generando confusione, anzi sono di danno che di utile.</p>
<p>Felicissimi i prencipi e le republiche, se dal grandissimo Dio avessero ricevuto la proprietà de' cameli, di fiaccarsi con l'umiltà in terra per esser caricati del peso del governo dei popoli: e sapessero por fine alla superbia e alla ambizione con levarsi in piedi e non voler che si aggiunga loro maggior peso, quando quello del quale sono stati caricati, proporzionato conoscono alle forze loro. Ma gli uomini per giusto giudicio divino nascono con l'infelice ingordigia di tutti i giorni della vita loro affannarsi in abbracciare un pagliaio grande di fieno, per avidità di portarlo in una sol volta tutto a casa; il quale cadendo poi loro per istrada, dopo tante industrie e fatiche si avveggono alla fine di aver sudato indarno. Quindi è che, da mille seicento e più anni in qua ch'io mi trovo pastore nell'Arcadia, sempre vi sono contate nella mia mandra cinquecento pecore; le quali perché del continuo mi hanno dato il sicuro guadagno di cinquecento scudi l'anno, avventuratissimo sempre sono stato giudicato tra tutti i pastori della nostra Arcadia: ond'è che infelicissimo giudico quel pecoraio che, accecato dall'avarizia, con provedersi di tante mandre di pecore crede di poter arricchire in un sol giorno; le quali non potendo esser tutte guardate da quell'occhio del padrone che fa ingrassar le pecore e che è la somma felicità della mandra, sempre le dà in guardia a garzoni trascuratissimi, e molte volte in affitto a quei crudelissimi pecorai, che, per avidità di cavar sopra la forza delle pecore un debole frutto, non curano di mandare in ruina un gran capitale. Né tra noi altri pecorai sono mancati gli Alessandri magni, che per isfamare l'arrabbiata e ambiziosa fame che hanno avuta di dominare, nemmeno si sono vergognati domandare alla maestà di Dio che creasse loro nuovi mondi; perché nella nostra Arcadia in particolare si è trovato Menalca, perpetuo emulo e capital mio nemico, il quale credendo, se avesse fatto acquisto di maggior numero di pecore di quelle che posseggo io, suppeditarmi, non si contentò della greggia di cinquecento pecore ch'egli aveva, ma per farsi assoluto monarca di tutti gli altri pastori dell'Arcadia, pigliò danari ad usura, vendé la maggior parte del suo patrimonio, e radunata che ebbe buona somma di scudi, di Spagna, di Francia e d'Inghilterra, dove seppe che le lane erano perfettissime, con eccessiva spesa fece venir tre mandre di cinquecento pecore l'una: le quali essendo forastiere e non conoscendo il pecoraio, né intendendo la voce e il fischio di lui, poco bene la mattina venivano condotte al pascolo e rimenate la sera all'ovile; onde Menalca, per ridurre all'ubbidienza la greggia che sempre andava errando, attizzò loro addosso i cani: i quali, come quelli che alle pecore erano stranieri, da esse sopramodo essendo odiati, tanto maggiormente di sdegno implacabile si accesero contro loro, quanto all'odio naturale si aggiungevano le offese: le quali cose nel cuor delle pecore generarono ostinazione, disperazione e inobbedienza tale, che in sommo orrore cominciavano ad aver i pastori e la guardia dei cani. Oltre che, come prima si accorgevano di dover esser munte e tosate, fuggivano ad ascondersi ne' boschi: e allora fu che chiaramente conobbero tutti i pastori dell'Arcadia, che la disperazione sa convertire in leoni gli stessi conigli; perché nella greggia di Menalca molte pecore spagnuole a tal termine vennero di rabbia, che fino fecero prova di mordere il pastore: le franzesi per mera disperazione diedero de' calci nella secchia dove prima si erano lasciate mungere, e le pecore inglesi, per non ubbidire ai pastori stranieri, per non esser dilaniate da' cani forastieri, astenendosi dal mangiare le erbe, più tosto si elessero il morir di fame, che vivere in quella servitù. Maggior stupore fu che quello stesso frutto di cacio, di lana e di agnelli, che quelle pecore straniere tanto volontieri davano ai pastori loro di Francia, di Spagna e d'Inghilterra, con occhio così pessimo vedevano tôrsi da Menalca, che, parendo loro di tirannicamente essere assassinate non che maltrattate, avendo convertito il pianto delle loro calamitadi nel riso di veder ruinato il loro pastore, mostravano sentir diletto di esser divenute infeconde. Dalle novitadi di tante miserie trovandosi Menalca angustiatissimo e sopramodo afflitto, per indurre le pecore alla necessaria ubbidienza, fu forzato far venire di terra di svizzeri un nuovo reggimento di cani: il qual rimedio riuscì non meno dispendioso che infelice. Percioché i cani avendo cominciato a incrudelir contro le pecore fino al termine di mangiarsele, così brutta crudeltà operò che con la violenza della dominazione in quelle pecore crebbe una portentosa ostinazione di non voler ubbidire: onde il misero Menalca, afflitto da tanti mali, precipitò nell'ultimo infortunio di prestar fede ad un fiorentino, scelerato maestro della politica, il quale gli disse che non con altro più sicuro modo dagli accorti pastori si procacciava il servigio delle pecore forastiere e inobbedienti, che con ismagrirle. Precetto che, come prima fu posto in atto pratico, così dannoso riuscì al pastore e alla greggia, che dalle pecore, già tutte distrutte, non potendo Menalca cavar più cacio né lana, tutte di mera necessità si vedevano morire; e in un sol mese l'infelice perdette il frutto e il capitale, e con risa grande di tutti i pastori dell'Arcadia, di pastor felicissimo ch'egli era di una nobilissima mandra, per la sua avara ambizione divenne misero mercatante di pelli di pecore, infelici reliquie della sua lacrimevole mercatanzia. Disordine gravissimo, e tutto cagionato dall'ignoranza che hanno gli uomini dell'aritmetica pastorale: la quale in tanto è diversa dalla mercantile che si usa negli altri negozi, che a Menalca, che in cinquecento pecore guadagnava cinquecento scudi l'anno, non riuscì bene il conto di guadagnarne mille in un migliaio; perché nell'aritmetica ordinaria è cosa verissima che due volte cinque fa dieci, tre volte cinque quindeci, e così di mano in mano: ma nell'abbaco dell'aritmetica pastorale due volte cinque fa tre, e tre volte cinque fa uno; quattro volte cinque fa quel zero, che manda in rovina chi per troppo abbracciare stringe niente. —</p></div2>
<div2 type="capitolo">
<head>Ragguaglio XLVIII</head>
<argument><p>I virtuosi di Parnaso nell'assemblea di Focide decidono il mestier dell'oste e l'esercizio di far l'osteria esser nobilissima virtù eroica.</p></argument>
<p>Nell'assemblea che li giorni passati dai virtuosi fu celebrata in Focide per decidere alcune controversie che vertono tra le serenissime virtudi, con stupor grandissimo d'ognuno fu risoluto il mestier dell'oste, l'esercizio dell'osteria non arte sordida, ma esser pregiatissima virtù eroica, solo degna di quegli uomini magnanimi, di quegli spiriti grandi, che, nati alla liberalità e alla splendidezza, non possono soffrire che le borse loro abbiano i lacciuoli dell'avarizia, e che gli scrigni dove serbano gli scudi d'oro, siano serrati con la chiave della pitoccheria; non ad altro stimando questi tra le genti essere stato introdotto l'uso del danaro, che per facilitar agli uomini magnanimi l'operar virtuosamente. Fece maggiore la maraviglia di tanta novità, l'essersi inteso che i virtuosi tutti così vivamente unanimi concorsero a quella dichiarazione, che poco mancò che esercizio, prima tenuto tanto sordido, per l'ottava non fosse aggiunto alle sette serenissime arti liberali; e perché la vil plebe de' letterati vedeva che paradosso tanto incredibile per vero veniva approvato da' più nobili soggetti di Parnaso, con grandissima difficoltà s'induceva a crederlo vero; perché Aristotile, Platone, Averroe e altri molti letterati veterani della prima classe, con encomi grandi esaggeravano la prudente risoluzione dell'assemblea, confessando tutti che né arte più nobile, né esercizio più onorato, né usura più utile si poteva esercitar dagli uomini grandi, che quella dell'osteria: quando però con le debite circonspezioni erano alloggiati certi passaggeri qualificati, che, nell'occasione de' bisogni che così spesso corrono alla giornata, con mezza impennata d'inchiostro, con una sola parolina potevano bear l'oste, e non solo pagar la cena e lo stallatico, ma risarcirlo di tutte le male spese fatte con mille che hanno mangiato a scrocco e che sono passati per bardotto. Onde molti si sono trovati in Parnaso uomini generosi e avvezzi alla nobilissima agricoltura di seminar benefìci per mietere gratitudine, che subito, dopo tanta dichiarazione, sono corsi nelle strade più maestre: dove hanno fabbricate commodissime osterie per pigliarvi degli storioni con gli ami inescati con le sardelle. E l'illustrissimo signor Alberto Pio, conte di Carpi, e del consiglio di stato di Sua Maestà, per corriero a posta spedito in gran diligenza, della novità di così fatta risoluzione fece avvisato il suo nipote Ottavio Acquaviva, che si trovava nella corte di Roma. Questo singolar prencipe, soggetto d'animo eminentissimo e degno successore de' suoi virtuosissimi antenati, come prima ebbe lette le lettere di tanto avviso, montò nelle poste, e volando corse nella strada maestra che da Roma va in Toscana, e incontanente in Viterbo aprì una pubblica e reale osteria con la famosa insegna del "Leoncino azzurro": dove alla grande alloggiava tutti i prencipi passaggeri e gli altri galantuomini ch'andavano e venivano; e il tutto con tanta felicità dell'oste, che, due volte splendidamente avendo alloggiato l'illustrissimo cardinale Niccolò Sfondrato, quando egli poco dopo fu assunto al pontificato, ricordandosi della buona ciera che dall'oste li fu fatta in Viterbo, e considerando la nobiltà del sangue e il cumulo grande delle virtù e de' meriti che concorrevano in un tanto prelato, lo fece chiamare a Roma: e fatto conto con esso lui di quel ch'avea mangiato alla sua osteria, con nobilissima gratitudine li pagò un'insalata di cicoria cotta, una minestra di brodetto e un pero accommodato sotto le brage, con la splendidissima moneta della dignità cardinalizia: alla barba di certi vilissimi pitocchi, che la commodità che dà una casa di fare alloggi, la qual deve essere stimata ventura grande, non si vergognano di chiamar soprosso.</p></div2>
<div2 type="capitolo">
<head>Ragguaglio XLVIII bis</head>
<argument><p>Un letterato, per aver detto il duello alcune volte esser necessario, severamente fu punito.</p></argument>
<p>Molto memorabile, per lo lugubre fine che ella ebbe per alcuni infelici, fu la disputa che tre giorni sono seguì tra alcuni letterati nel portico peripatetico, se fosse stato bene che Sua Maestà sotto pene tanto severe avesse gli anni passati proibito il duello: percioché non così tosto così fatta disputa ebbe fine, che quelli che aveano detto che — molte volte tra i soldati e altre persone nascendo differenze tali, che non con altro mezzo si possono decidere che con la violenza delle armi — il duello era necessario, subito furono catturati, e poco appresso condennati alla vergognosa pena della galea. Accrebbe lo stupore di così repentina esecuzione l'essersi chiaramente conosciuto che la stessa serenissima Giustizia, la quale in qualsivoglia negozio non mai ha mostrato passione alcuna, in quell'occasione nondimeno non celò lo sdegno gravissimo ch'ella avea conceputo contro quei condennati. Dicono i più saggi di questa corte, che con molta ragione si è veduta in lei tanta alterazione, parendole di essere stata da quegli sfacciati punta troppo nel vivo della sua riputazione, avendo ardito dire esser possibile che naschino differenze tali tra gli uomini, che da lei, senza che altri venga alla violenza del crudele uso del duello, con le sue leggi non possano esser decise e terminate.</p></div2>
<div2 type="capitolo">
<head>Ragguaglio XLIX</head>
<argument><p>I duchi, i marchesi e gli altri titolati di Parnaso risentitamente si dogliono con Apollo che il loro onoratissimo titolo di "Eccellenza" venga usato anco da dottori di leggi e di medicina.</p></argument>
<p>La moglie del duca di Aganippe la settimana passata di una molta pericolosa febbre cadette inferma; il quale subito fece far collegio de' più principali medici di questa corte, al quale, come si usa nei negozi che grandemente premono, per sua maggior soddisfazione volle trovarsi presente; e accadette che, mentre quei medici collegiavano insieme, come è loro costume, uno onorava l'altro col titolo di "Eccellenza"; di che così fattamente rimase stomacato il duca, che, non potendo soffrire che titolo tanto pregiato, il quale in questa nostra età così è ambito dagli uomini grandi, da quei spelati dottorucci venisse strapazzato, senza curarsi di saper quel che risolvessero si partì dal collegio, e fu a trovar molti prencipi che godono il titolo dell'"Eccellenza"; a' quali disse che dovevano far testa, e in modo alcuno non sopportare che un titolo tanto segnalato, dai medici e dai dottori di leggi venisse abusato. Di maniera a que' prencipi piacque l'avviso del duca, che subito si presentarono avanti Apollo: col quale amaramente si dolsero che il titolo ducale di "Eccellenza" venisse usato da que' triviali dottorucci di legge e di medicina, a' quali soverchio era il titolo di messere, e che però supplicavano Sua Maestà di provedere all'indennità di tanti titolati, che fortemente si chiamavano offesi. Apollo altra risposta non diede a questi, eccetto che facessero citar la parte: come fu fatto. Onde il giorno vegnente avanti Sua Maestà comparvero i dottori dell'una e dell'altra professione: i quali, essendo presenti i prencipi loro avversari, dissero esser cosa nota ad ognuno che i legisti e i medici fisici molto prima furono al mondo dei duchi; i quali pareva che avessero avuto principio solo dopo che i Goti e le altre barbare nazioni, essendo passate in Italia, in picciole signorie la divisero tra di loro, perché i nomi de' duchi, de' marchesi, de' conti e degli altri titolati moderni non prima di allora furono mai uditi: e che così i dottori di leggi come i medici, dallo stesso primo giorno che tra gli uomini nacquero le buone lettere, ebbono il titolo di "Eccellenza", del quale sono mai sempre stati in pacifico possesso; e che quei primi titolati che si videro in Italia, per cosa molto pregiata da' legisti e da' medici pigliarono il titolo di "Eccellenza": e che i titolati essendo venuti al mondo dopo i dottori, ogni sorte di giustizia voleva che i moderni non potessero spogliar del titolo di "Eccellenza" gli antichi possessori di lui; e che se i prencipi loro avversari stimavano che simil titolo, per esser usato da' professori delle buone lettere, calasse di riputazione, doveano lasciarlo e pigliarne un altro che loro desse contento: ma che ben si dolevano che in questa età moderna le serenissime arti liberali così poco venissero stimate, che si trovasse chi si recava a disonore che i medici e i lettori di leggi usassero quel titolo di "Eccellenza", che gli antichi duchi per cosa pregiatissima pigliarono dai dottori. Poi soggiunsero i medesimi che per eterna gloria delle buone lettere e per inanimir gli uomini ad apprender le scienze, i premi degli onorati studi anzi doveano esser ingranditi che minuiti. A queste cose risposero i prencipi che il primo fondamento fatto dai dottori, che i titolati da essi avessero pigliato il titolo dell'"Eccellenza", affatto era falsissimo: poiché la maggior parte di essi lo possedevano con titolo oneroso, comprato a danari in contanti dai prencipi supremi. A questo replicarono i dottori che, se il goder l'"Eccellenza" con titolo oneroso dovea giovare in quella lite, che l'avarizia umana da tutte le cose volendo cavar danari, anche i dottori dell'una e dell'altra professione potevano dire che con buona somma di scudi, da quel collegio che aveva data loro la laurea avevano comperato quel grado di dottorato, che seco annesso portava il titolo di "Eccellenza". Con disprezzo e riso grande replicarono i prencipi, che cosa molto strana pareva loro che i dottori pretendessero di paragonar la loro "Eccellenza" di prezzo di cinquanta scudi, con quella dei duchi e de' prencipi, che valeva molte migliaia, e che dalla diversità grande del prezzo benissimo si scorgeva la molta differenza ch'era tra l'una e l'altra "Eccellenza". Alla maestà di Apollo cosa affatto nuova parve che i prencipi presumessero di goder l'"Eccellenza" con titolo oneroso; e disse loro ch'eglino col danaro sborsato aveano comprato la sostanza dello stato che possedevano, non la vanità del titolo. Ma che i dottori, che prima possedevano la sostanza della scienza appresa co' sudori delle perpetue vigilie, con molta ragione potevano dire allora aver comprato il titolo di "Eccellenza", che sborsarono i danari per aver il grado del dottorato. A questo, con un sospiro che uscì loro dagli ultimi precordi, risposero i prencipi che la verità era in contrario; poiché molti di essi per caro prezzo avevano comperato il titolo senza stato, quando ad un castello o altro luogo, che prima con titolo di barone, di signore o di marchese possedevano, dal prencipe loro supremo aveano comprato il titolo di duca e di prencipe, solo per esser onorati con l'"Eccellenza". Tanto disgusto sentì Apollo di questo fatto, che incontanente con un suo editto agl'imperadori e a' re comandò che per l'avvenire, come da cosa illecita, da così fatta mercantanzia si dovessero astenere; e a quei semplicioni che incorrevano nel disordine di gettar il denaro nella compra del fumo senza l'arrosto, concedette tutti i privilegi e le prerogative con le quali le sacrosante leggi con paterna carità soccorrono l'indennità delle vedove, de' pupilli, de' matti e delle altre persone miserabili nel domandar la restituzione <foreign lang="lat" rend="italic">in integrum, ex capite enormissimae laesionis</foreign>. Appresso poi Apollo, per levarsi d'attorno la fastidiosa controversia de' prencipi e de' dottori, la commise all'eccellentissimo tribunale de' savi grandi delle arti liberali, i quali senza figura e strepito di giudicio, con solo udir la verità del fatto, in un solo contradittorio giudicio dovessero terminarla. Avanti questi dunque essendo comparsi i duchi e i dottori, dopo un contrasto di più ore sentenziarono quei signori che, sebbene il titolo dell'"Eccellenza" che usavano i dottori e che si dava a' prencipi, era della medesima materia, qualità e sostanza, che nondimeno ne' prencipi con l'"Eccellenza" si onoravano i beni della fortuna, ne' dottori quelli dell'animo. Parve allora ai duchi di aver avuta la sentenza favorabile; onde con un riso di disprezzo ai dottori dissero queste formali parole: — Questi signori giudici vi hanno pur una volta chiariti per sempre. — A queste parole i dottori, che nel loro secreto si risero della semplicità di quei titolati, per non intorbidare i fatti loro, non risposero cosa alcuna. Ma come prima i prencipi co' loro avvocati conferirono quanto era passato, e udirono che la sentenza era stata favorabile per li dottori, appresso Sua Maestà fecero gagliarda instanza che fosse loro ammessa l'appellazione. Apollo, annoiato dalle instanze de' prencipi, disse loro che si quietassero; poiché quegli invilivano l'onorato titolo dell'"Eccellenza", che lo comperavano co' danari, non quegli che co' preziosi sudori degli studi lo si aveano guadagnato: e che se i duchi e gli altri titolati in infinito volevano esaltar le persone loro, ponessero mano alla borsa, e con beneficare i virtuosi professori delle buone lettere, si acquistassero lo speciosissimo titolo di "liberale": il quale appresso gli uomini di sodo giudicio e di sano intelletto in tanto più valeva dell'"Eccellenza" ducale, che di gran lunga era stimato avanzare quello dell'"Altezza", del "Serenissimo" e della stessa "Sacra cesarea Maestà imperiale".</p></div2>
<div2 type="capitolo">
<head>Ragguaglio L</head>
<argument><p>Un marchese, da Scipione Ammirato avendo fatta fare la genealogia del suo casato, così mal servito si trova da lui, che vuol ripetere il premio datogli.</p></argument>
<p>Come prima Scipione Ammirato giunse in Parnaso, aprì una pubblica bottega, dove finora fa il mestiere di compor le genealogie e fabbricar gli alberi delle case più illustri: nel qual esercizio egli ha l'ingegno tanto accommodato, che fa le prime faccende di questa corte. Ora accadette che li mesi passati un marchese di qualche qualità lo ricercò che li facesse l'albero e la genealogia di tutto il suo casato, e che ogni sforzo ponesse per esattamente ritrovare il primo principio di esso, ché della sua fatica non gli sarebbe stato ingrato, e per arra e parte di pagamento gli contò dugento scudi d'oro. Più mesi penò in quell'opera l'Ammirato; e finalmente della famiglia di quel signore trovò tutto quello ch'era stato possibile, e ne scrisse un esatto volume. Si vedeva in quella genealogia che gli antenati di quel signore per più di cent'anni erano stati marchesi; e che il primo che della sua casa possedesse stati, fu un capitano, che per aver ben servito un imperador di Germania fu rimunerato di un castello col titolo, che si è detto, di marchese. Il padre di questo capitano trovò l'Ammirato che fu medico, e che il medico fu figliuolo di un notaio, e che il padre del notaio fu un oglieraro, nato di uno sbirro che per alcune ribalderie sbirresche fu impiccato; questo sbirro si trovò che fu figliuolo di un matarazzaro, che nacque di un gentiluomo savoiardo, il quale, avendo congiurato contro il suo prencipe, fu fatto morir prigione; il figliuolo del quale nell'età sua molto puerile dal prencipe di Savoia essendo stato mandato in dispersione, per mera carità dal matarazzaro, che si è detto, fu pigliato in casa: il quale avendogli insegnata la sua arte, poco appresso lo si adottò per figliuolo. Il gentiluomo savoiardo fu figliuolo di un conte di gran nome; e trovò l'Ammirato che il padre, l'avo, il bisavo e il tritavo di lui per più di trecento anni si erano mantenuti grandi in quella contea: la quale fu acquistata da un cortigiano molto favorito dal prencipe di que' tempi. Questo cortigiano per scritture autentiche si trovò esser stato figliuolo di un certo Salomone ebreo, che poi, fattosi cristiano, si chiamò Arnoldo: e perché questo ebreo veniva da Rodi, per molta diligenza che vi fosse usata, della sua generazione giammai non poté sapersi altro. Essendo l'Ammirato giunto fino a questo termine, consegnò la genealogia a quel signore; il quale, veduto che ebbe il volume grosso, senza altramente legger quello che si conteneva in esso, mostrò rimanere soddisfatto: e però all'Ammirato fece dono di mille scudi. Ma come prima ebbe lette le sporcizie del suo casato e le indegnità di molti soggetti che nella sua genealogia erano stati registrati, ritornò all'Ammirato: col quale acerbamente si dolse che, in vece di una onorata genealogia ch'egli desiderava da lui, gli avesse composto un libello infamatorio contro; poi, restituendogli il libro, li disse che gli ritornasse indietro i suoi danari, perché egli era solito premiare chi ricopriva, non chi scopriva le sue vergogne. Ma si quietò questo signore, quando dall'Ammirato intese ch'era prudenza mostrar poca curiosità nel cercar per molti anni addietro l'antichità della sua casa; perché la ruota di questo mondo girando sempre, e in brieve tempo conducendo al basso quelli che poco prima erano posti nell'alto, tutti quelli che troppo ambiziosamente volevano sapere quali fossero stati i loro progenitori fino a' tempi del diluvio e di Adamo, nelle genealogie loro trovavano numero grande di quelle sporcizie ch'egli avea vedute nella sua.</p></div2>
<div2 type="capitolo">
<head>Ragguaglio LI</head>
<argument><p>Essendo tra i virtuosi nato dubbio sopra la verità di alcune sentenze e detti di uomini saggi, nella dieta generale celebrata in Elicona fu disputato e risoluto sopra il vero significato di essi.</p></argument>
<p>Le leggi, le prammatiche e gli statuti, co' quali vivono i virtuosi di questo stato, sono i detti, le sentenze e i responsi dei sapienti: e però esquisitissima diligenza si usa da Apollo, acciò perfettamente siano veri, compitamente buoni. E perché molti giorni sono sopra la verità di alcuni di essi ne' letterati nacque dubbio grande, come in occasioni tali è costume, per stabilir negozio di tanto rilievo fu intimata la general dieta de' virtuosi in Elicona: nella quale si è risaputo che prima fu rivocato in dubbio se la tanto trita sentenza, che "le buone parole e i cattivi fatti ingannano i savi e i matti", assolutamente fosse vera. Per la parte affermativa tennero molti, dicendo che a tal colmo di perfetta doppiezza era arrivato l'artificio di molti ingegni moderni, che infinite buone persone si trovavano, che, essendo state pasciute di buone parole, co' pessimi fatti poi erano state rimunerate: e che tutto il giorno si vedeva che gli uomini doppi con le fallaci parole loro aggiravano gl'ingegni schietti: quali, ancor che da molti fossero riputati uomini sagaci, ove meglio parea loro vergognosamente menavano per lo naso. Con tutto ciò dalla parte maggiore della dieta fu risoluto che nei tempi andati con molta ragione la sentenza fu accettata e praticata per vera, ma che ora per lo soverchio ardire degli uomini simulati, che a carte scoperte si vedevano esercitare il vergognoso mestiere del ridere e ingannare, anche gli uomini più rozzi e affatto idioti talmente avevano aperti gli occhi, che solo a quello dando fede che di mezzogiorno vedevano oculatamente e toccavano con mano, le buone parole e i cattivi fatti solo ingannavano i matti: perché gli uomini saggi, che si erano avveduti degli artifici di gente tanto scelerata, non solo non davano loro fede alcuna, ma avendogli in concetto di furbi e di mariuoli da berlina, li fuggivano come la peste. Onde questi tali, così vedendosi scorbacchiati per gente doppia, più non ardivano comparir tra gli uomini onorati; ma come le civette e i pipistrelli solo camminavano di notte, a ciò che le tenebre ricoprissero la molta infamia loro. Appresso poi fu posto in consulta, se la tanto celebre sentenza: "<foreign lang="lat" rend="italic">omne solum forti patria est</foreign>", assolutamente fosse vera. Nel primo giorno nel quale la sentenza con ardor grande de' virtuosi fu disputata, la dieta inclinò che fosse error grave dubitar di una sentenza fino a quel giorno dall'unanime consenso delle scuole tutte tenuta irrefragabile: poiché apertamente si vedeva che gli uomini virtuosi, i soggetti di valore, dovunque andavano, erano accarezzati e abbracciati, e che nella sua patria niun profeta essendo accetto, gli uomini di animo grande, di cuor generoso, con molta ragione quella stimavano patria loro, dove la virtù di un uomo segnalato era tenuta in credito, e dove non regnando l'invidia de' cittadini, altri era stimato secondo il giusto suo peso: che quei solo quella doveano chiamar patria loro dove erano nati, che per la loro inezia fuor della lor casa perpetuamente vivevano odiosi forastieri. Con tutto ciò vinse la parte che teneva la contraria opinione: onde la sentenza, come falsa, fu rivocata. Mercé che da' virtuosi della dieta <foreign lang="lat" rend="italic">de directo</foreign> ella fu trovata esser contraria al voler divino; perché, per rispetti incogniti agli uomini, alla maestà del grande Dio non essendo piaciuto di fabbricar l'immensa machina della terra tutta fertile tutta amena ad un modo, e pur avendo egli voluto che così dal genere umano i più alpestri monti fossero abitati come le più feconde maremme, e così il paese agghiacciato e l'abbruciato come il temperato, con prudenza degna di lui nel cuore degli uomini inserì quello sviscerato amore della patria, che di modo offusca il giudicio e l'intelletto altrui, che all'uomo, creatura di così alto sapere, ha levato la cognizione del migliore: poiché quello solo stima paese più delizioso, ove egli è nato. Amor tanto necessario, che, quando di lui fosse priva, l'umana creatura, abbandonando luoghi alpestri delle Alpi, gli agghiacciati paesi del settentrione, le abbruciate contrade australi, con infinita confusione del buon vivere tutta sarebbe corsa ad abitare i paesi temperati dell'Europa e dell'Asia. E che di questa verità chiaro testimonio ne rendevano le fiere e ogn'altro animale; i quali, governandosi co' precetti naturali, in quella contrada perpetuamente si vedevano vivere ov'essi erano nati, e ancor che avessero la velocità delle ali e l'agilità del piede, si contentavano nondimeno del poco giro del nativo paese loro: che però la lepre, da' cani venendo cacciata dal suo covile, così nel fuggir da essi si spaventava nel veder nuove contrade, che più de' denti de' cani temendo i nuovi luoghi ch'ella vedeva, tornava a morir nel paese nativo, dond'era stata sturbata: che la curiosa diligenza degli uomini più volte aveva osservato che le rondini per così lungo tratto di mare e di terra sapevano ritornare a nidificare nella casa medesima onde l'anno innanzi si erano partite. Dopo questa sentenza, da' signori deputati della dieta grandemente fu dubitato della verità del proverbio: "<foreign lang="lat" rend="italic">festina lente</foreign>"; e fu detto che non essendo possibile in un tempo medesimo correre e andar adagio, che la sentenza in sé conteneva due cose contrarie e però impossibili ad esser praticate; mercé che la lentezza in modo alcuno non poteva stare con la celerità, e che non era possibile che in quel negozio altri usasse maturità di consiglio, nel quale somma prudenza era precipitare: e in questo particolare grandemente fu lodato il parer di Tacito, il quale liberamente disse, che "<foreign lang="lat" rend="italic">nullus cunctationi locus est in eo consilio, quod non potest laudari nisi peractum</foreign>": mercé che "<foreign lang="lat" rend="italic">non cunctatione opus, ubi perniciosior sit quies, quam temeritas</foreign>". In questa diversità di pareri, la dieta, per maturamente terminar il negozio di sentenza tanto importante, fece chiamar l'imperadore Flavio Vespasiano, al quale quei signori domandarono con qual senso primo di tutti egli avea pubblicato il proverbio: "<foreign lang="lat" rend="italic">festina lente</foreign>"; e se era vero che con tai parole egli altrui avesse voluto insegnar una matura celerità. A questa domanda rispose Vespasiano, ch'egli non con il senso che poi gli avea dato il volgo, alzò l'impresa dell'àncora e del delfino col motto ch'era noto ad ognuno, poiché benissimo conosceva che infiniti casi accadevano, ne' quali nelle sue risoluzioni somma prudenza era precipitare, e alla francese prima operare e poi discorrere e deliberare: ma che con la sentenza: "<foreign lang="lat" rend="italic">festina lente</foreign>", con saluberrimo precetto aveva voluto ammonire i suoi romani a lentamente festinare, cioè a far di rado festini: perché in Roma, dove viveva copia grande di bracchi, che per trovar le fiere, ancorché molto appiattate, aveano perfetto odorato, e numero infinito di levrieri nel corso velocissimi, e copia immensa di quegli animali a due gambe che per aver la natura fiera "<foreign lang="lat" rend="italic">fiunt occupantis</foreign>", l'uso troppo frequente dei festini altro non era che far professione di andar a caccia a corna ed empir di esse il carniere. Dopo il senso che Vespasiano diede alla sua impresa, il quale di piena soddisfazione fu alla dieta tutta, fu proposto se il trito proverbio: "rosso mal pelo", era vero: e perché tra gli uomini tutti, i rossi di pelo, come quelli che, più degli altri bevendo allegramente, erano in concetto di perfetti galantuomini, di persone gioviali, veritieri, piacevoli, non punto vendicativi né crudeli, ma sopramodo inclinati a darsi buon tempo, il pelo rosso pareva il migliore che potesse desiderarsi da quelli che, con una faccia la quale altrui acquistasse benivoglienza e credito di esquisita bontà, volea comparir tra le genti. Già la dieta tutta concordemente votò la rivocazione della sentenza, e coi comuni suffragi la dichiarò falsa, quando, nel punto stesso che si stendeva il decreto, la virtuosissima signora Vittoria Colonna, che nella dieta rappresentava l'università tutta delle dotte poetesse, vivamente si oppose, e dalla opinion loro rimosse i signori tutti della dieta. Perché avvertì ognuno, che con carico grande di quella letteratissima raunanza rivocavano la più vera sentenza che giammai fosse uscita di bocca a saggio filosofo alcuno: perché il proverbio: "rosso mal pelo", non, come comunemente credeva il volgo, ammoniva gli uomini a guardarsi dal pelo rosso come vizioso, ma il sesso tutto femminile, e più particolarmente le maritate, che, come pelo traditore e pubblico spione, con ogni loro possibile industria dovessero fuggirlo; perché, essendo egli raro nella faccia degli uomini, allora che da dama alcuna veniva amato e ammesso a' suoi abbracciamenti cavaliere di così pericoloso pelo, egli a dito altrui mostrava quell'adultèro, che tanto eccellentemente occultavano i peli ordinari. Verissimo e degno dell'alto giudicio di così nobil poetessa alla dieta tutta parve l'intelletto che dalla signora donna Vittoria fu dato al trito proverbio, "rosso mal pelo". Onde dato che fu fine a quella controversia, il gran cancelliere delfico rivocò in dubbio la sentenza: "<foreign lang="lat" rend="italic">ubi bonum ibi patria</foreign>". Con particolar diligenza fu discorso sopra materia tanto importante; e dissero i letterati che, la maggior parte dell'umana felicità stando posta ne' beni che altri possedeva, non sapevano vedere come quella dovesse essere tenuta e riputata patria felicissima agli uomini, nella quale altri aveva poste le sue sostanze; poiché quella, ove altri vivea delle sue fatiche e con la mercede che co' propri sudori si mendicava, dagli uomini saggi era riputata stanza infelicissima, non patria deliziosa. Con tutto ciò unanimemente fu concluso che ne' tempi passati la sentenza meritò nome di verissima; ma che ne' giorni presenti, ne' quali le rapaci unghie de' fischi più erano divenute lunghe degli artigli degli avoltoi e delle branche de' leoni, e dove le grosse facultadi, nelle occasioni di delitti che vengono opposti agli uomini facultosi, molte volte servono per prove concludenti, per testimoni irrefragabili, per poter col fisco fare una ricca transazione, santissima cosa era abitar in Italia e avere i suoi beni al Giapone.</p></div2>
<div2 type="capitolo">
<head>Ragguaglio LII</head>
<argument><p>Finalmente Apollo al duca di Milano Francesco Sforza, con una dura condizione accettata da lui, concede quell'ingresso in Parnaso, che molto tempo gli aveva negato.</p></argument>
<p>Il conte Francesco Sforza, quegli che con lo straordinario valor suo militare seppe far il nobilissimo acquisto del ducato di Milano, col qual tanto famosa e onorata rese la famiglia Sforza, che di riputazione l'agguagliò alle casate de' prencipi più famosi; ancor che di già sieno passati centoquarant'anni da che, sommamente bramato dagli uomini militari e dai letterati, giungesse ai confini di questo stato, sempre però da Apollo gli è stato negato l'ingresso in Parnaso. E tutto che i maggiori prencipi di questa corte, che sempre hanno ammirata l'eccellente virtù di tant'uomo, perpetuamente a favor suo abbino fatti caldissimi offici, Sua Maestà nondimeno, senza mai voler propalar la cagione perché ciò faceva, sempre ha negato di voler concedere la grazia. Ma otto giorni sono dal re di Francia Lodovico undecimo molto più instantemente dell'ordinario essendo stato reiterato l'officio, Apollo risolutamente rispose ch'egli sommamente amava la virtù e i meriti infiniti dello Sforza, ma che per degni rispetti non voleva in Parnaso uomo tanto scandaloso. A questa risposta fu udito che quel re, che tanto seppe e che tanto conobbe, animosamente replicò che per lo straordinario valor militare del duca, per lo consiglio eccellente, per la destrezza singolare, per la celerità mirabile, per la fede che in lui sempre fu incorrottissima, e per le altre più riputate virtudi eroiche, le quali cumulatissimamente si trovavano in tanto soggetto, anzi pareva che in Parnaso si ammettesse il vero esemplare de' capitani virtuosi, l'idea di un prencipe sopramodo saggio nella pace e in infinito prode nella guerra, che cosa scandalosa. A questa replica rispose Apollo ch'egli non negava i meriti infiniti del duca, ma che di già felicissimamente cominciando gli uomini a venir in cognizione della falsa alchimia della milizia e dell'infelice esercizio del soldato, con ammetter il duca in Parnaso non voleva ritornar in maggior riputazione il miserabilissimo rompicollo degli uomini balordi: e tanto maggiormente, che lo sciocco genere umano, per sua estrema calamità, più si inanimiva a disprezzare i pericoli della navigazione per una sola nave che felicemente giungeva in porto, che non si spaventava per mille che si abissavano in mare. E soggiunse Apollo che, della brama che aveva il duca di entrar in Parnaso molto maggiore essendo il desiderio che aveva egli di ammettervelo, gli riferisse in suo nome che di buonissimo animo l'averebbe consolato nel suo desiderio, quando all'ingresso ch'egli averebbe fatto in Parnaso, non altri si fosse contentato di aver in sua compagnia, che que' soldati che, al soldo della milizia sforzesca avendo fatto fine infelice, miseramente vi erano pericolati. Dura e vergognosa condizione parve al duca quella che da lui richiedeva Apollo, e lungo tempo stette perplesso se doveva accettarla o rifiutarla: perché da un lato l'accendeva il desiderio della gloria, dall'altro lo spaventava il sapere che, la milizia fiorendo bene e granendo male, egli era per aver seco l'infelice corteggio di una compagnia miserabile e sopramodo lacrimosa. In tanta irresoluzione vinse e superò la strada difficile il desiderio della gloria, che in quell'eroe fu senza fine; perché per lo suo secretario Simonetta fece saper ad Apollo ch'egli di buonissimo animo accettava il partito che a nome di Sua Maestà gli era stato proposto: onde Apollo incontanente gli stabilì il giorno del suo ingresso, che fu il decimonono del corrente. Questa risoluzione del duca, come prima pervenne alla notizia dei prencipi e dei capitani più segnalati di questa corte, in essi cagionò alterazione grande; né cosa intatta lasciarono per rimuoverlo da quella deliberazione, la quale apertamente conoscevano che alla milizia tutta era per apportar danno gravissimo. Ma il duca, che sempre tenacemente stette fermo nella sua deliberazione, a quei prencipi risolutamente rispose ch'egli era deliberatissimo di fare per qualsivoglia strada l'acquisto della stanza di Parnaso, e che al mestier della guerra ne fosse avvenuto il male che poteva: perché non ingrato al suo esercizio, ma grandemente saggio era riputato quel pescatore che, per li grossi guadagni fatti ne' pesci essendo divenuto molto facultoso, stracciava le reti e abbruciava la barca. Incontanente dunque il duca fece chiamare a sé i suoi più confidenti: a' quali comandò che raunassero tutti quei soldati che nella milizia sforzesca erano capitati male, i quali furono di numero quasi infinito; e mercordì dopo l'ora di sesta il duca armato fece la sua entrata. Né più funesto né più miserabile e lacrimevole spettacolo giammai hanno veduto gli occhi degli uomini, dell'ingresso infelicissimo del duca, accompagnato dalla più disfatta, dalla più consumata, dalla più miserabile e disperata gente che possa vedersi nel lacrimoso Inferno. Perché fu cosa che superò tutte le più lacrimevoli miserie, e che agli uomini anco più fieri mosse le lacrime, il vedere un numero immenso di giovani, commodi de' beni di fortuna, che nella casa loro paterna agiatamente vivevano nelle più esquisite delizie, morti di fame e di mera necessità ne' vergognosi spedali, altri ne' fossi, molti per le strade e infiniti annegati ne' fiumi, essendo serviti per cibo di pesci e di cani; altri poi ve n'erano dilaniati dalle ferite, altri strascinati e oppressi da' cavalli, altri che per le strade andavano mendicando il vitto: poiché i miseri da quei prencipi per lo servigio de' quali avevano sparso il sangue e a mille pericoli esposta la vita, non avevano ricevuta tanta rimunerazione di danari, che fosse stata sufficiente per ricondurli a quelle case loro, che con tanta infelice balordaggine avevano abbandonate. E fu cosa che mosse le lacrime ad ognuno, quando, passando un giovane nobile di venti anni, al quale da un veretton di balestra, che gli aveva trafitto un occhio, era stata tolta la vita, Guido Bonatti, astrologo famosissimo, che conobbe che, se quell'infelice era saggio di starsi alla sua patria, sicuramente campava fino all'età di ottanta anni, teneramente avendolo abbracciato: — O figliuolo infelicissimo, — gli disse, — qual tuo crudel destino ti ha fatto precipitar nella pazzia di vender sessant'anni di vita per un giulio? — Allora furono udite bestemmie crudelissime contro quelli che primi introdussero la guerra tra gli uomini. Il giorno dopo l'ingresso del duca, i più accappati letterati di questo stato furono a trovar Apollo: al qual dissero essergli noto che tra le miserie della guerra e le infelicitadi de' cortigiani non si dava differenza alcuna; poiché, se miserabile era la guerra, solo afflizioni erano le corti: se infelici erano i soldati, sfortunati erano i cortigiani; che però, poiché lo spettacolo orrendissimo dell'ingresso in Parnaso del duca Sforza in tanto spavento aveva posta la milizia, che da ognuno veniva abborrita, di uguale utilità sarebbe stato al mondo, che, allora che quei soggetti, che nelle corti da basso stato salivano alle supreme grandezze, erano ammessi in Parnaso, anch'essi, come avea fatto il duca, fossero accompagnati da quei miserabili cortigiani, che, afflitti e strapazzati dall'avarizia e dall'ingratitudine di molti prencipi, nelle corti erano morti disperati. Questo consiglio, come pernizioso, subito fu ributtato da Apollo, dicendo che anzi faceva bisogno di inanimir gli uomini a porsi nelle corti, che spaventarli: percioché, tutto che pochi fossero quelli che vi conseguivano le dignitadi, le ricchezze e gli onori desiderati, che però tutti vi arricchivano l'animo con l'acquisto preziosissimo che vi facevano d'infinite virtudi: cosa tanto vera, ch'egli stimava che non meritasse il nome di uomo compìto colui che per molti anni nel maneggio delle corti non era stato scozzonato.</p></div2>
<div2 type="capitolo">
<head>Ragguaglio LIII</head>
<argument><p>La rissa pericolosissima, che per causa molto leggiera nacque tra i pedanti di Parnaso, da Apollo vien quietata.</p></argument>
<p>Ieri alle diciott'ore, nel quartiere dei gramatici si toccò la campana all'armi: onde i virtuosi di Parnaso tutti corsero al rumore, e trovarono che i pedanti, gli epistolari e i commentatori in terzo avevano attaccato così brutta baruffa, che più che molto si pensò a spartirla. La quistione che nacque tra essi, fu per il disparere se la parola "<foreign lang="lat" rend="italic">consumptum</foreign>" si doveva scrivere per <emph>p</emph> ovvero per <emph>t</emph>. Questo disordine gravemente travagliò l'animo di Apollo, non solo per la viltà della cagione della rissa, ma perché Paolo Manuzio, che si crede che in quel rumore avesse le prime parti, con un sasso romano, nel quale "<foreign lang="lat" rend="italic">consumptum</foreign>" era scritto con la lettera <emph>p</emph>, diede nel volto al Lambino, che ostinatamente teneva la parte contraria: al quale fracassò tutto il naso. Apollo, il quale per prima del succidume e dell'inezia dei pedanti grandemente era stomacato, per l'occasione di quel nuovo eccesso talmente si alterò, che al pretore urbano comandò che pur allora alla bruttissima razza de' pedanti desse lo sfratto da Parnaso: ma poi dalle preghiere di Cicerone, di Quintiliano e di altri principali letterati di questa corte, che intercederono per quella gente rissosa, Sua Maestà si lasciò placare, dicendo quelli, che non potevano gareggiare per le materie gravi que' pedanti, che non altro sapevano che le cose leggiere.</p></div2>
<div2 type="capitolo">
<head>Ragguaglio LIV</head>
<argument><p>Per rimediare ai molti disordini che si veggono nelle istorie, dopo una general congregazione degl'istorici, Apollo contro essi pubblica un severo editto; e molti storici degli errori loro vengono ripresi.</p></argument>
<p>La general congregazione di tutti gl'istorici, che dagli eccellentissimi censori delle buone lettere, di espresso ordine di Apollo per li venti del corrente i mesi passati fu intimata in Delo, due giorni sono ha avuto fine, con particolar contento di Sua Maestà, per gli ordini eccellentissimi che in essa sono stati stabiliti, in negozio nel quale sta posta l'eternità della fama di quelle cose che virtuosamente vengono operate dagli uomini grandi. E l'universal contento di tutti i virtuosi altrettanto è stato maggiore, quanto i moderni scrittori dell'istorie molto si veggono allontanati da quelle leggi che santamente promisero osservar allora che nelle mani di Sua Maestà giurarono la penna istorica; e perché l'importanza della materia lo merita, al menante non sarà noia registrar qui sotto lo stesso editto, che ier mattina a nome di Sua Maestà a suon di trombe prima fu pubblicato nei rostri, e affisso poi nelle porte di tutti i ginnasi di questo stato: "Noi Febo, per la dio grazia imperadore delle stelle fisse, re dei pianeti, prencipe del zodiaco, duca della luce, marchese della generazione e conte delle cose visibili, a tutti i nostri fedeli virtuosi e benamati letterati, salute. Essendo, e con nostro dispiacer d'animo infinito, pervenuto alla notizia nostra che molti scrittori dell'istorie moderne grandemente si sono allontanati da quella strada della verità, che con tanta pubblica utilità e privata riputazione calcarono i fidelissimi nostri scrittori Dionigi, Livio, Salustio, Tacito e altri molti: affine che le etadi future, che tanto avidamente si pascono dell'utilissimo cibo della lezione istorica, si nutrichino del latte della verità, dai puri inchiostri degli scrittori veridici somministrato loro, e non del veleno delle bugie, dagli istorici adulatori e maliziosamente ignoranti propinato altrui, per lo presente nostro perpetuamente valituro editto rinnoviamo alla memoria e deduciamo alla notizia di tutti quelli che intraprendono il nobilissimo carico di eternar con gli scritti loro nella memoria della posterità le azioni degli uomini segnalati, che perpetuamente debbino avere stampato nel cuore e dipinto avanti gli occhi, che scrivendo eglino, non a' presenti ma ai posteri, devono pubblicare scritti pieni di quella verità istorica che appresso le etadi future eterno e glorioso rende il nome de' sinceri scrittori; e che come lo stabbio devono tener vile i biasimi e le minacce di quelli, che per le poco virtuose azioni loro giustamente vengono lacerati nella riputazione: non altra pazzia più essendo lacrimevole, che perpetuamente sudar con la penna in mano per infamar con bugiardi scritti se stesso, senza apportar gloria alcuna a quei che vengono adulati. Dichiarando che il pubblicar al mondo istorie false sia un assassinare alla strada i virtuosi che le leggono; epperò vogliamo che quei che incorrono in così enorme eccesso, irremissibilmente con le medesime pene dell'assassinio sieno puniti; e perché chiaramente ne consta che i prencipi anco sopra le penne libere degli istorici si sono arrogati tanta autorità, che non permettono che di essi si pubblichi cosa, ancorché vera, che non sia di loro intiera soddisfazione: pretensione che dagli scritti altrui talmente ha sbandita la verità istorica, che, per le obscene adulazioni con le quali i moderni prencipi vogliono essere adulati, gl'ingegni grandi dei nostri migliori virtuosi essendosi spaventati, l'importantissimo carico di scrivere l'istorie, solo riserbato ai più scelti letterati, con ignominia grande del secolo presente e infinito danno dell'etadi future, oggi si vede capitato in mano di gente ignorantissima: per lo qual bruttissimo disordine siamo violentati ridurre alla memoria dei prencipi, che, con la vita loro anco ogni loro autorità avendo fine, sono pazzi se si dànno a credere di potere anco dopo la morte loro impedire che per lo mezzo degli scritti dei nostri virtuosi le azioni loro con sincera verità non sieno fatte passare alla notizia di quelli che verranno. E per più abbondante cautela a' medesimi prencipi facciamo sapere che l'imperio troppo violente che vogliono esercitare in negozio che ha bisogno di somma libertà, cagiona che i nostri fidelissimi istorici, da tanta acerbezza gravemente chiamandosi offesi, per mera rabbia di vendetta dopo la morte di essi prencipi più tosto contro essi scrivono invettive che istorie, come con sommo vituperio loro provarono Tiberio, Caio, Claudio e Nerone imperadori. E per ovviare al bruttissimo inconveniente dell'ignoranza di quelli, che in questi tempi moderni coi sozzi scritti loro tanto deturpano la veneranda dignità istorica, vogliamo ed espressamente comandiamo che per lo tempo avvenire niuno di qualsivoglia grado e condizione ardisca porsi a scrivere istorie, se prima nella purità della lingua non sarà approvato sufficiente dal serenissimo Giulio Cesare, nell'eloquenza da Livio, nella politica da Tacito, nel ben intendere gl'interessi dei prencipi dall'eccellentissimo nostro Francesco Guicciardini. Di più, sotto la pena della perpetua infamia, espressamente proibiamo il potersi per l'avvenire scrivere istorie particolari di città alcuna, se ella non sarà metropoli d'imperio, di regno o di provincia grande: tutto affine che la preziosa gioia del tempo e da chi scrive e da chi legge non venga spesa in cose vili. E per la medesima cagione comandiano che ad alcuno scrittore non sia lecito pubblicar vita di capitano o d'altra persona graduata, se egli con assoluta autorità non sarà stato veduto comandar ad eserciti formati, se non avrà militato venti stipendi, fatti acquisti di province, campeggiate ed espugnate piazze forti, e se non avrà commessi almeno due fatti d'arme in campagna aperta. E per levar l'occasioni di tutte le fraudi che dagli uomini ambiziosi si potessero far giammai, dichiariamo che quei soggetti, de' quali altri vorrà porsi a scrivere la vita, abbino i requisiti medesimi che chiaramente si scorgono in Belisario, in Narsete, in Gottifredo Buglione e nel massimo Alessandro Farnese. E per quanto si può estirpar dal mondo certa arrogante ambizione, che sappiamo regnare in molti, somigliantemente comandiamo che di famiglia alcuna non sia lecito scrivere istoria particolare, se al nostro venerando collegio istorico non consterà ch'ella per cinquecento anni sia vissuta grande e illustre al mondo, con molta copia di soggetti che abbino recate a fine guerre importanti, imprese onorate: volendo che, in questo particolare, altrui servino per sceda le nostre gloriose e dilettissime famiglie Orsina, Caietana, Colonnese. E perché per molti esempi passati chiaramente s'è venuto in cognizione ch'il concedere ad un ambizioso libertà di poter maneggiar la penna scrivendo i fatti propri, è un dar la spada ignuda in mano ad un furioso, espressamente comandiamo che ad alcuno non sia lecito di se stesso scriver commentario o vita formata, se egli prima, in forma di deposito, non avrà data idonea sicurtà di contenersi nello scrivere dentro i termini dell'onestà, e se dal nostro collegio istorico non sarà dichiarato soggetto tanto eminente, che i suoi fatti per beneficio delle etadi future meritino esser consecrati all'immortalità. E per esterminar dal mondo il nefando vizio dell'adulazione, alla quale con infinito dolor nostro veggiamo i nostri virtuosi molto inclinati, espressamente comandiamo che a scrittore alcuno non sia lecito pubblicar vita di qualsivoglia eroe, ancor che prefulgesse d'imperatoria e real dignità, prima che egli sia morto; contentandoci che degli uomini vivi solo si possa far menzione nell'istorie universali o in un brieve elogio particolare. Di più, per fuggir le infinite inezie che giornalmente si veggono nell'istorie di molti, vogliamo ed espressamente comandiamo che a nessun nostro virtuoso scrittore sia lecito tessere istorie particolari di nazioni straniere, se egli per lo spazio di venti anni continui non averà fatto dimora in quei paesi, le cose de' quali vuol scrivere. E somigliantemente per la medesima cagione a qualsivoglia virtuoso proibiamo l'intraprendere l'importante impresa di scrivere istorie, s'egli non avrà peragrate molte province, se non avrà esercitati i carichi importantissimi di secretario o di consigliere di prencipe grande, o se non sarà senatore di qualche famosa republica, e, sopra tutte le cose, per i due terzi degli anni della sua vita non averà praticate le corti. Requisito tanto necessario, che nella nostra biblioteca delfica alcune istorie si leggono scritte da cortigiani, della purità della lingua e di tutti i più importanti precetti dell'arte istorica affatto ignoranti; ma per lo cumulo dei precetti politici de' quali abbondano, tanto salate e fruttuose, che chiaramente hanno fatto conoscere ad ognuno esser particolar virtù dei cortigiani forbiti, felicemente pubblicare ai posteri non le cose che hanno udite raccontar nelle botteghe, ma quegl'intimi sensi più ascosi del cuor dei prencipi, ch'essi con gl'ingegni loro acutamente speculativi hanno saputo penetrare. E perché in molti volumi d'istorie acerbe invettive si leggono contro la nazion nemica dell'autore dell'istoria, rinoviamo qui gli editti nostri sopra questo particolare pubblicati gli anni passati, nei quali, per l'indennità della verità istorica, a' biasimi che l'una nazione dà all'altra sua nemica, abbiamo ordinato che si dia il calo di sessanta per cento. E percioché a noi chiaramente consta che la perdita lacrimevole che hanno fatta le buone lettere, della maggior parte delle preziosissime <title lang="lat">Deche</title> del nostro dilettissimo Livio, solo è stata cagionata da Lucio Floro, espressamente comandiamo che per l'avvenire ad alcuno non sia lecito epitomare, compendiare e abbreviare scritti di qualsivoglia istorico. Così ancora, con tutta la plenitudine della potestà che noi abbiamo sopra le buone lettere, a tutti i nostri virtuosi proibiamo il poter per l'avvenire compendiosamente in picciolo volume scrivere le istorie universali del mondo o di nazione alcuna particolare, la quale, a guisa dei famosissimi romani, dei franzesi e dei saracini, abbia operate cose immense; come senza frutto alcuno hanno fatto molti, che dal principio del mondo fino all'età loro in poche carte hanno scritti i fatti di tutte le nazioni: l'esperienza avendo fatto conoscere ad ognuno, la lezione di cose tanto succintamente scritte in tutto e per tutto esser inutile, non essendo possibile da essa cavar quell'abbondantissimo frutto che si gusta dall'istorie particolari, nelle quali non le cose, ma le ragioni e i consigli di esse si raccontano. In ultimo ricordiamo ai venerandi sacerdoti, che attendino alla lezione e alla scrittura delle cose sacre, e a quelle persone laiche lascino la cura di scrivere le istorie profane, che merito di verità, non peccato di mormorazione stimano biasmar le azioni d'un prencipe o d'un privato che ha operate cose vergognose. — Data dal nostro zodiaco, il giorno vigesimo dopo l'ingresso nostro nel segno della libra, l'anno del faticoso nostro corso cinquemila cinquecento settanta". Doppo la pubblicazione di così rigoroso editto, si mormora in questa corte — ma perché la faccenda molto va secreta, il menante, che non avvisa se non cose certe, non la dà per nuova molto sicura, — che nella congregazione abbino ricevuta la mortificazione di severe riprensioni molti istorici, tra i quali si nominano alcuni della prima classe. Perché si dice che al serenissimo Giulio Cesare fu comandato che, nel termine di venti giorni, nei suoi <title lang="lat">Commentari</title> in ogni modo avesse aggiunta la frattura dell'erario romano puntalmente, com'ella passò, e che in essi facesse menzione degli altri particolari, che, per essere più che mediocremente stomacosi, per non darsi la zappa ne' piedi erano stati taciuti da lui. Che Svetonio Tranquillo acerbamente fu ripreso, che negli scritti suoi più di qualsivoglia altro letterato avendo egli fatta aperta professione di scrittor circospettissimo e politissimo, di Tiberio poi avesse raccontata quella oscenissima lascivia di servirsi nelle sfrenate sue libidini fino dei fanciulli che lattavano. Sporcizia, che in tutti i modi dovea esser taciuta: non solo perché gl'istorici non possono affermar per vere quelle sceleratezze che in materia di libidine si fanno al buio e a porte chiuse, ma perché anco quelle cose vere devono tacersi, che per la molta disonestà loro più tosto devono esser sepolte che pubblicate; essendo il fine d'ogni istorico inserir negli animi altrui la virtù, non insegnar i vizi. Ben si dice che più benignamente fu detto a Dione, che la scrittura istorica, che tutta deve essere sostanza di verità, tutta sugo di documenti politici, non ha bisogno di essere empiuta della borra di quella spessa narrazione di portenti, dei quali si vedeva ch'egli tanto aveva colmati gli scritti suoi, che stufavano quelli che li leggevano: cosa tanto più tediosa, quanto in essi così nel numero come nella qualità avea trapassati i termini tutti dell'onestà, poiché lo stesso Apollo si era riso che egli avesse scritte molte pioggie di sassi e di sangue: non ricordandosi Sua Maestà co' suoi raggi di aver giammai tirati all'alta regione dell'aere vapori tali, che poi si fossero potuti congelar in sangue e convertir in pietre, per bruttar gli uomini o per ammazzarli con le sassate. Si dice che di questa riprensione fatta a Dione, anco il padre dell'istorie romane Tito Livio si arrossì non poco: forse perché sapeva che del medesimo difetto egli non si trovava aver la coscienza netta. Ma per cosa chiara si afferma da ognuno che da quei signori con severità straordinaria si procedette contro Lampridio: percioché di ordine di tutta la congregazione gli furono restituite le sue istorie, e liberamente detto che ne' pubblici chiassi andasse ad insegnar quelle esecrande libidini, delle quali con tanto suo gusto aveva empiuto le vergognose carte nelle quali aveva scritte le vite di Eliogabalo, di Caracalla e di altri sozzi mostri di natura nelle più nefande lascivie. Corre anco voce che al Macchiavelli rimproverassero la sua arrabbiata e disperata politica: della quale tanto liberamente aveva colme le <title lang="lat">Istorie</title> e gli altri suoi scritti, che apertamente aveva mostrato di voler nel medesimo fosso dell'empietà strascinare i lettori di essi, nel quale vergognosamente egli era precipitato. Dicono appresso che la congregazion tutta riprese l'eccellentissimo Francesco Guicciardini di quello che malamente avesse sparlato della republica veneziana; la quale la congregazione tutta istorica chiamò asilo de' virtuosi, seggia vera d'una perfetta libertà, antemurale contro i barbari, focina delle biblioteche, sale della sapienza umana, gloria della nazione italiana. È ferma opinione di molti che il Guicciardini alla presenza della congregazion tutta non solo riconoscesse, ma con amare lacrime piangesse l'error suo: scusandosi che l'invidia di vedere che, mentre i fiorentini per le domestiche fazioni loro perderono la libertà, la republica veneziana ogni giorno più si assicurasse nella gloria della sua eterna libertà, così bruttamente l'avea fatto prevaricare; ma che la fama della riputazione veneziana, la gloria dell'ottimo consiglio, con che ella con raro e unico esempio in grandezza di stato, in maestà di riputazione ogni giorno più si andava avanzando, era salita a tal colmo di ogni più onorato splendore, che dalla penna di scrittore alcuno, ancorché molto appassionato, non poteva essere oscurata. Si dice ancora che dai signori censori fosse chiamato Giuliano Goselini, secretario del senato di Milano: e che gli dicessero s'egli stimò di parlare con gli ubbriachi, quando nella vita ch'egli scrisse di don Ferrante Gonzaga, facendo menzione della Sede Apostolica, non dubitò dire che la grandezza di lei era cura particolare di Cesare. E perché il Goselini da tanta vergogna che li fu fatta volea difendersi, liberamente gli fu detto che andasse a compor sonetti, inventati per le adulazioni, ché le istorie servivano per dire in esse una soda verità. E perché in luogo di quelle <title lang="lat">Istorie di Portogallo</title>, che Girolamo Conestaggio, gentiluomo genovese, già molti anni sono pose nella biblioteca delfica, aveva dato un altro volume della medesima <title lang="lat">Istoria</title>, da lui, come egli disse, corretto in alcuni luoghi, i pubblici revisori della biblioteca, essendosi chiariti che non, com'egli aveva dato a credere, per universal beneficio ma per dar soddisfazione ad alcuni che meritamente da lui erano stati tassati nella riputazione, più tosto le aveva difformate che corrette, gli fu protestato che, se nel termine di otto giorni non riportava nella biblioteca il primo volume delle <title lang="lat">Istorie</title> che levò da essa, la congregazione gli averebbe fatto qualche smacco. Perché la rovina tutta de' portoghesi essendo stata cagionata da quelli che ebbono cura d'instruire nella sua giovinezza il re Sebastiano, era cosa sommamente necessaria che dall'infelice fine di tanto re e dalle miserabili calamitadi de' portoghesi i prencipi venissero in chiara cognizione, che i dotti maestri, che devono aver cura della giovinezza dei figliuoli loro, sono i capitani di esperimentato valore, i senatori di conosciuta prudenza politica.</p></div2>
<div2 type="capitolo">
<head>Ragguaglio LV</head>
<argument><p>Apollo, per assicurar le riviere dei suoi stati da' latrocini degl'ignoranti corsari, capitano del mar ionico crea il clarissimo Bernardo Cappello, al quale dà bonissimi ordini.</p></argument>
<p>Volendo la maestà d'Apollo provedere ai molti danni che nelle riviere di Corinto co' loro vaselli armati fanno gl'ignoranti corsari alle buone lettere, due giorni sono, nel gran senato de' letterati, capitano del mare Ionio dichiarò il clarissimo Bernardo Cappello: al quale strettamente comandò che per simil bisogno assoldasse fanti, contentandosi ancora che seco potesse menar molti giovani poeti della più rara nobiltà di questo stato, i quali per dar principio al mestier delle armi volontariamente si erano offerti di servire Sua Maestà in questo bisogno. Apollo dopo fece chiamar a sé il Cappello: al quale con rigor grande ordinò che, sotto pena di esser dichiarato vergognoso ignorante, non altri con le sue galee dovesse molestare, che vaselli armati di corsari ignoranti, e per lo viaggio loro con le loro mercatanzie liberi lasciasse andare i vaselli de' mercatanti di qualsivoglia nazione: a' quali di più facesse ogni possibil onore, e fino ne' loro bisogni gli aiutasse, come ben meritavano uomini tanto fruttuosi, tanto utili e necessari al genere umano, il quale, per la nobilissima industria di questi tali, gode le delizie nate ne' più lontani paesi; perché in luogo del zelo, che Sua Maestà voleva mostrare a tutto il mondo, di difendere dalla rapacità de' corsari le facultà e le persone de' suoi virtuosi sudditi, con eccessiva alterazione del prezzo di tutte le cose che da remotissime province erano condotte in Parnaso, l'utilissimo commerzio degli uomini non si fosse impedito, e la gloria nobilissima che con estirpar dal mondo gl'ignoranti corsari egli voleva acquistarsi, allora che di nuovi e più vergognosi ladroni egli l'avesse empiuto, non si cangiasse in un bruttissimo vituperio. Disse poi Sua Maestà che cosa troppo vergognosa sarebbe stata, che l'impresa di rubar le navi dei pubblici mercatanti si fosse fatta a nome dello stesso prencipe di ogni più esquisita virtù; il quale grandemente avrebbe augumentato il biasimo suo, quando in così brutto esercizio fosse stato veduto impiegar la prima nobiltà del suo stato: la quale sporcamente avrebbe cominciato il primo soldo della sua milizia, se le prime fazioni di guerra fossero state in svaligiare una nave di mercatanti. E acciò ognuno rimanesse chiaro che in così importante negozio Sua Maestà non altro interesse aveva che il pubblico beneficio, strettissimamente comandò al Cappello che, in quell'ora medesima ch'egli faceva cattura di alcun vasello de' corsari, dovesse uccider que' ladri, non solo per dare a così perniziosa razza d'uomini spavento maggiore, ma acciò, con il concedere il riscatto, opera tanto utile non si convertisse in una pubblica e dannosissima mercatanzia: per molti infelicissimi casi seguìti essendosi provato che quei corsari, che prima erano stati prigioni e che poi si avevano ricomperata la libertà, molto volontieri di nuovo si erano esposti ad ogni pericolo per riguadagnar il denaro pagato per lo riscatto loro. L'ultimo e principalissimo ordine che Sua Maestà diede al Cappello, fu che, il carico di lui solo essendo guardar le riviere dello stato di Parnaso, come dal fuoco perpetuamente si guardasse di giammai non partir da esse, affine di non inciampar nella vergogna, nella quale incorrevano quegli sciocchi che, la notte abbandonando il letto maritale, per essere andati ad adulterare le mogli altrui, vergognosamente divenivano cornuti. </p></div2>
<div2 type="capitolo">
<head>Ragguaglio LVI</head>
<argument><p>Al prencipe dell'Epiro essendo nato il primo figliuolo maschio, egli tanto se ne attrista, che vieta che di quell'acquisto si faccino segni di allegrezza nel suo stato.</p></argument>
<p>L'ultime lettere che si sono avute dall'Epiro, sono delli ventidue, e avvisano la nascita di un figliuol maschio a quel prencipe: e dicono che per esser quello il primogenito, i popoli dell'Epiro non solo sentirono contento straordinario che si fosse assicurata la successione del signor loro, ma che ed essi e molti signori grandi convicini si posero all'ordine per farne straordinari segni di allegrezza. Quando solo il prencipe in quella pubblica letizia talmente fu veduto mesto, che al suo maestro di casa, che andò per pigliar l'ordine della spesa che doveva farsi per onorar con fuochi, con girandole e con altre feste l'acquisto grande che si era fatto di un figliuolo, proibì il fare allegrezza alcuna: e li disse che come prima li fosse nato un figliuolo, allora facesse gettar li fonti di perpetuo vino, che si pubblicasse per quaranta giorni corte bandita nella sua casa, e che in giostre e tornei si spendessero cento mila scudi. Strana risposta questa del prencipe parve al maestro di casa; al quale così disse: — Come dunque, signor mio, questo, che è nato, non è vostro figliuolo, avendolo partorito vostra moglie dodici mesi dopo che faceste le nozze con lei? — Ora mi accorgo — replicò allora il prencipe — che gli uomini privati non hanno l'ingegno proporzionato per ben discorrere degl'interessi de' prencipi. Ma per farti chiaro che con molto giudicio pur ora ti ho detto quello di che molto ti sei maravigliato, dimmi, quant'anni mi trovo io aver ora? — Diciotto, forniti li dodici del passato — rispose il maestro di casa. — Se questo è, — soggiunse il duca, — allora ch'io sarò di quarant'anni, quanti ne avrà mio figliuolo? — Ventidue — replicò il maestro di casa. — Confessa dunque — disse allora il prencipe — che questo, che mi è nato, mi è fratello, non figliuolo: perché gli uomini privati distinguono i figliuoli dai fratelli dalla nascita, i prencipi dall'età; e sappi che quei saranno miei dilettissimi figliuoli, che mi nasceranno allora che io avrò cinquant'anni, e nella natività di questi mi contento che si faccino allegrezze straordinarie: perché quando ad un prencipe giovane, come son io, nascono figliuoli maschi, anzi per mestizia fa bisogno sonar le campane a morto, che le trombe per allegrezza: mercé che il prencipe, che piglia moglie nella sua giovanezza, pone se stesso nella difficultà di quella moltitudine di figliuoli, che è la vera pietra degli scandali in qualsivoglia stato: cosa tanto vera, che chi regna sopra la terra non altra grazia maggiore può ricevere dal cielo, che un solo figliuolo maschio vitale; e oltre ciò quel prencipe al quale nascono figliuoli molto per tempo, non deve aver l'ambizione, che tanto è unita alla carnalità di noi altri di non voler, ancorché nonagenari, fino all'ultim'ora della vita abbandonar la dominazione. Mercé che, così come i padri hanno il fomite di morire comandando, così i figliuoli, allora che arrivano ad una certa età, non hanno pazienza di poter aspettare che il frutto della loro signoria si maturi con la morte dei padri loro: perché molti si sono trovati figliuoli dei re grandi, che accecati dalla gola di signoreggiare, più tosto hanno voluto por la salute loro a sbaraglio per mangiar l'agresta il giugno, che aspettare che l'uva si maturi il settembre. — Se questo è, — disse allora il maestro di casa, — son forzato stimar deploranda quella condizione de' prencipi, che noi privati tanto invidiamo. — Sappi — soggiunse allora il prencipe — che quando il figliuolo che mi è nato ora, sarà arrivato all'età di venti anni, e che non li darò in mano l'assoluto governo di questo mio principato, se mi tramerà novità alcuna contro la vita o lo stato, in quell'eccesso più avrò errato io che egli. Ed è chiara la ragione; percioché così sarebbe discortesia non rinunziargli allora il governo de' popoli del mio stato, come inumanità grande sarebbe, se mangiando io ad una lauta mensa, allora che lo vedessi star sopra la tavola in piedi arrabbiato di fame, non l'invitassi a mangiar meco. —</p></div2>
<div2 type="capitolo">
<head>Ragguaglio LVII</head>
<argument><p>Per castigo degli adulatori erige Apollo un nuovo tribunale in Parnaso, ma con infelicissimo successo.</p></argument>
<p>L'onorata e virtuosa vita che i letterati menano in questo stato di Parnaso, non tanto si deve attribuire alla severa pena minacciata ai viziosi, all'immenso premio proposto ai virtuosi, al buon genio che per l'ordinario hanno i letterati, quanto alla prudentissima risoluzione di Apollo, di aver ad ogni vizio, ad ogni sorte di delitto eretti tribunali spartati e giudici propri: percioché i disordini passati hanno mostrato a Sua Maestà che i pochi negozi commessi ai suoi ministri ottimamente e con somma accuratezza sono spediti, ove quelli che ne hanno cumulo grande, né con prestezza né con buona giustizia possono terminarli. Né Apollo prima che sei mesi sono si è avveduto del disordine gravissimo che regna in questo stato, nel quale, vedendosi tribunali molto rigorosi eretti contro tutti quei vizi più principali, ne' quali più familiarmente peccano gli uomini, quello solo dell'adulazione, tanto odiato da Sua Maestà, tanto pernizioso ai prencipi e ai privati, si vede senza giudice e senza pena; di maniera tale, che non per altra cagione pareva a Sua Maestà che questo morbo tanto si fosse dilatato tra le genti, eccetto perché per la sua cura non avea né medico né speziale. Apollo dunque, che sempre invigila all'estirpazione de' vizi più brutti e all'indennità de' suoi virtuosi, stimò cosa necessaria correggere tanto errore e por freno a vizio tanto scelerato. Di modo che sei mesi sono per un suo moto proprio eresse in questa corte un tribunale contro gli adulatori, con pene tanto severe, che volle che quei che di così vergognoso delitto fossero trovati colpevoli, legati alla catena infame che si vede nel fòro massimo, vivi fossero scorticati da Marsia, dottissimo nel mestiere ch'egli imparò a sue spese. E per maggior severità a così vituperoso vizio deputò giudici i più capitali nemici che abbino gli adulatori: e questi furono tutti i più scelti poeti satirici di questo stato. Giudice dunque supremo fu dichiarato Pietro Aretino; avvocato del fisco, Giovenale; fiscale, Lodovico Ariosti; capo notaro, Francesco Berni; suoi sustituti, Niccolò Franco e Cesare Caporali. E perché dopo l'erezione del tribunale sei mesi passarono senza che contro gli adulatori comparisse querela alcuna, e pur si vedeva che senza alcun rispetto di così rigorosa pena e di tribunale tanto spaventevole l'adulazione pubblicamente si esercitava in Parnaso, Apollo, per aver occasione di castigar questi scelerati, si valse d'un numero grande di spie, le quali, diligentemente osservando quali fossero gli adulatori in Parnaso, li denunziassero al tribunale. Questa medicina operò bonissimo effetto; perché subito in fragranti fu trovato Bartolomeo Cavalcanti, che, adulando, un prencipe inetto, dato alle cacce, immerso nelle libidini, ingolfato nelle delizie, del pubblico governo del suo stato trascurato fino al segno di averlo dato in mano di un suo ministro venale, ignorante e sommamente appassionato, chiamava vigilante, indefesso nelle fatiche, inimico de' sollazzi, i quali tutti aveva riposti nei negozi. Con indicibil diligenza fu catturato il Cavalcanti, il quale, incontanente essendo stato esaminato, confessò quanto il fisco desiderava da lui: onde il giudice, verso lui usando l'ultima misericordia della giustizia, gli decretò i tre miserabili giorni della difesa della sua vita, e Marsia rotò il suo coltello e pose in ordine gli altri ordigni per farsi onore; quando, essendo il giudice venuto all'atto di esaminare il prencipe adulato, trovò che, ancor che notoriamente fosse tale quale si è detto, pretendeva nondimeno che il Cavalcanti di lui non solo avesse detto il vero, ma che nelle lodi, che di buona ragione diceva dovergli, fosse stato scarso. Di maniera tale che, dimandato se contro il Cavalcanti voleva dar querela, e se dalle adulazioni di lui si chiamava offeso, con sdegno grande rispose il prencipe ch'egli non potea querelarsi contro chi aveva detto il vero, e che non stimava ingiuria quelle vere lodi, che da lui meritavano di esser rimunerate: e soggiunse che di quel nuovo tribunale, che più parea inventato per vituperare gli uomini onorati, che per castigar i furbi, in infinito rimaneva scandalizzato e maravigliato. L'Aretino, dalla risposta di quel prencipe grandemente commosso, con libertà maggiore di quello che gli si conveniva, gli disse che notoriamente essendo egli stupido di ingegno, inetto al governo degli stati, il qual tutto aveva abbandonato in mano di un suo viziosissimo favorito, con qual fondamento di verità potea pretendere che il Cavalcanti, nel lodare un balordo suo pari, sfacciatissimamente non avesse mentito? Con rabbia che non si può dir con le parole né scriver con la penna, si avventò allora quel prencipe contro l'Aretino; e così gli disse:</p>
<quote rend="block">
<lg>
<lg type="quartina">
<l>—Tu ne dirai e farai tante e tante,</l>
<l>lingua fracida, marcia, senza sale,</l>
<l>ch'al fin si troverà pur un pugnale</l>
<l>miglior di quel d'Achille e più calzante.</l></lg>
<lg type="quartina"><l>Saggio son io, e tu sei un furfante,</l>
<l>nutrito del pan d'altri e del dir male:</l>
<l>un piede hai in chiasso, l'altro allo spedale,</l>
<l>stroppiataccio, ignorante ed arrogante. —</l>
</lg>
</lg>
</quote>
<p>Per queste tanto ingiuriose parole dette ad un giudice sedente <foreign lang="lat" rend="italic">pro tribunali</foreign>, talmente di sdegno si accesero il fiscale, i notai e tutti gli ufficiali di quel tribunale, che si gettarono addosso a quel prencipe per condurlo prigione: ma egli, che più era bravo di mano che valente d'ingegno, non solo difese se stesso, ma, aiutato dalla sua famiglia, all'infelice Aretino fece un occhio come un calamaro, spezzò un braccio a Giovenale, ruppe la ganassa destra al Berna; e il povero Ludovico Ariosti, che, come vide attaccata quella terribil baruffa, si pose in fuga, cadette giù dalle scale e si fracassò tutta la persona. Apollo, come prima ebbe la nuova di così gran disordine, non tanto si accorò per la vergogna fatta a quel nuovo tribunale e per lo danno che vi aveano ricevuto quei suoi poeti, quanto perché toccò con mano, il morbo dell'adulazione essere infermità incurabile, delitto senza castigo: poiché gli uomini si vedevano condotti a tanta cecità, che l'ingiurie perniciosissime degli adulatori stimavano favori degni di rimunerazione; onde con grandissimo suo cordoglio annullò il tribunale, e confessò non esser possibile punir quel delitto, del quale non si trovava chi volesse querelarsi.</p></div2>
<div2 type="capitolo">
<head>Ragguaglio LVIII</head>
<argument><p>Apollo, sopramodo invaghito delle virtuose qualità di Torquato Tasso, lo crea prencipe poeta e gran contestabile della poesia italiana.</p></argument>
<p>Ogni giorno e nel verso eroico e nel lirico, e nelle prose e ne' versi, e nella poesia e nella filosofia, e insomma in ogni sorte di composizione, riuscendo Torquato Tasso più ammirabile in Parnaso, invaghito Apollo della soavità del dire, della novità de' concetti, della facilità della vena e dell'amenità dell'ingegno di uomo tanto singolare, l'altra mattina usò verso di lui segni di straordinaria affezione: percioché di proprio moto lo creò prencipe poeta e gran contestabile della poesia italiana; e nella medesima ora con solennità grande gli diede le insegne reali, solite concedersi a' titolati poeti, di poter tenere i pappagalli alle finestre, le scimmie alla porta. È stata cosa ammiranda che il Tasso in quella occorrenza non solo si fece conoscere degno dell'onore che gli aveva fatto Sua Maestà, ma meritevole si mostrò di gradi molto maggiori. Percioché, non come fanno molti, che, dal capriccio della fortuna o dalla bizzarria dei prencipi dalla bassa essendo esaltati alla fortuna delle supreme dignitadi, credono che basti loro vestir la toga pomposa di quel nuovo magistrato, e lasciano l'animo ricoperto dell'antica giubba della viltà fatta di panno dozzinale e tutta stracciata; ma subito dopo il grado di dignità, vestì l'animo di quelle eroiche e reali virtudi che a titolato poeta si convenivano. Onde nel medesimo instante ch'egli per mano di Sua Maestà ricevé l'insegne reali, per quaranta giorni continui tenne nella sua casa corte bandita: ne' quali con tanta abbondanza e lautezza di tutte le più gustose vivande i virtuosi di tutte le professioni furono pasciuti, che letterato alcuno non si è trovato in Parnaso, che anco sopra la forza della sua complessione non abbia crapulati cibi virtuosissimi, che non si sia inebriato di saporitissimi concetti: e il tutto con tanta copia di ogni scienza più esquisita, che Sua Maestà e le stesse serenissime muse grandemente rimasero meravigliate come dalla spensa di quel fecondissimo ingegno abbia potuto cavarsi l'inesausta moltitudine di tanti elegantissimi concetti, conditi con le più eleganti frasi e modi soavissimi di dire. Ma in quelle allegrezze, in que' conviti celebrati con tanta universal soddisfazione, alcuni furbacchiotti poeti ruppero lo scrigno più secreto del Tasso, ove egli conservava le gioie delle composizioni sue più stimate, e ne rubarono l'<title lang="lat">Aminta</title>, la quale poi si divisero tra essi: ingiuria, che tanto trafisse l'anima del Tasso, che gl'inamarì tutte le sue passate dolcezze; e perché gli autori di sì brutto furto subito furono iscoperti, e dagli sbirri fu dato loro la caccia, essi, come in sicura franchigia, si ritirarono nella casa dell'Imitazione: onde dal bargello di espresso ordine di Apollo furono subito estratti e vergognosamente condotti prigioni. E perché ad uno di essi fu trovato addosso il prologo di essa pastorale, conforme ai termini della pratica sbirresca, subito fu torturato e interrogato <foreign lang="lat" rend="italic">super aliis et complicibus</foreign>: onde il misero nella corda nominò quaranta poeti tagliaborse suoi compagni, tutta gente vilissima, e che, essendosi data al giuoco e a tutti i più brutti vizi, non ad altro mestiere più attendono, che a rubare i concetti delle altrui fatiche, facendo tempone, avendo in orrore il sudar ne' libri e il stentar nei perpetui studi per gloriosamente vivere al mondo con le proprie fatiche. Il pretor urbano, usando contro questi ghiottoni il debito rigor delle leggi, li condennò tutti a troncar una capezza pegasea; e l'altra mattina nel fòro massimo piantati si videro molti patiboli: per lo numero de' quali grandemente essendosi Apollo commosso, fece sapere al pretore che, sebbene quei ladroni meritavano l'ultimo supplizio, che però con pene straordinarie ma gravi ed esemplari li punisse tutti, perché allora che nelle forche si vedevano certe odiose stangate, ogni ancorché santissima giustizia era interpretata enorme crudeltà; perché quelli meritavano il nome di onorati ufficiali, che si facevano conoscere oculati in proibire i delitti: ove i sitibondi del sangue umano mostravano di sentir gusto in far nelle piazze spessi spettacoli di forche, credendo gl'infelici di salir di condizione, quando si avevano acquistata fama di grandi impiccatori.</p></div2>
<div2 type="capitolo">
<head>LIX</head>
<argument><p>Un letterato chiede ad Apollo l'arte da far buona memoria, ed è schernito da Sua Maestà.</p></argument>
<p>Nell'audienza di giovedì passato avanti Apollo si presentò uno assai ben spelato letteratuccio; il qual disse a Sua Maestà ch'egli per le poche lettere che si trovava avere, non ardiva comparir ne' pubblici ginnasi, e che la sua debolezza nelle scienze nasceva dalla meno che mediocre memoria che gli aveva dato la natura, poche cose ricordandosi delle molte ch'egli studiava: e che, ardendo di una inestinguibil sete delle buone lettere, umilissimamente gli chiedeva qualche rimedio, col quale avesse potuto far acquisto di quella profonda e tenace memoria, che hanno quei gran letterati che si ricordano di tutte le cose che leggono: e che sopra tutto gratissimo li sarebbe stato il dono della memoria locale, la quale aveva udito dire che straordinario onore faceva a quelli che la possedevano. A costui rispose Apollo che dagli uomini innamorati delle scienze l'eccellente memoria s'acquistava con la perpetua lezione de' libri, e che la memoria locale era cosa da cantimbanco e da quei letterati dozzinali che si pascono d'ostentazione e d'una certa boria di parer quelli che non sono: non da saldi e ben fondati letterati, appresso i quali ella affatto è ridicola, solo servendo per far stupire il vil popolaccio, il quale, quando alla mente ode recitar le carte intiere d'un autore, ancor che elleno non faccino a proposito di quello perché si recitano, grandemente trasecola. Replicò quel letterato che, poiché così era, egli desiderava migliorar la sua memoria coi soli rimedi ordinari. A questo rispose Apollo che non sapeva che con altro più prestante medicamento la memoria degli uomini si potesse ridurre a perfezione, che col perpetuo studio: col quale l'assicurava che averebbe conseguito tutto l'intento suo. Soggiunse allora il letterato ch'egli si era chiarito che nemmeno lo studio assiduo, ch'egli usava, rendeva buona la sua memoria: perché ultimamente, con diligenza esquisita avendo studiato il miracolo de' poeti latini, Virgilio, dell'infinite bellezze che vi aveva notate, tutte meritevolissime di giammai essere scordate, di pochissime si rammentava. Chiaramente mostrò Sua Maestà che quella nuova instanza l'era stata noiosa; perché con alterazione a lui insolita nelle audienze, nelle quali usa pazienza mirabile, disse a quel letterato che di nuovo tornasse a studiare Virgilio, ché nella seconda lezione molte più cose sarebbono rimase nella sua memoria, che nella prima. Poi si voltò Apollo verso i circonstanti, e disse che odiosissima gli era l'impertinenza di alcuni, che, per essersi un solo quarto d'ora fermati in un molino, avrebbono voluto uscirne tutti infarinati, come sono quei molinari che notte e giorno vi stanno tutti gli anni della vita loro.</p></div2>
<div2 type="capitolo">
<head>Ragguaglio LX</head>
<argument><p>Giovenale rifiuta la disfida fattagli da Francesco Berni di seco cimentarsi nella poesia satirica.</p></argument>
<p>Sotto il portico de' ginnasi poetici pochi giorni sono alcuni poeti latini e italiani facevano un virtuosissimo parallelo tra la poesia italiana e latina, quando a Lodovico Ariosti parendo che i poeti latini, di soverchio esaltando le cose loro, troppo invilissero la poesia italiana, disse che gl'italiani cedevano al verso eroico, grave per la maestosa lingua latina, pomposo e sommamente risonante per l'eccellenza della legatura de' dattili con gli spondei: ma che nella poesia lirica era d'opinione che più tosto si desse uguaglianza che superiorità; ma che nella satira gl'italiani tanto si erano avanzati, che ne' sali delle cose piacevoli, nella mordacità delle materie gravi, nella facilità di spiegar i concetti loro di gran lunga aveano superati i latini. Malamente dai latini fu udito il parer dell'Ariosti; e in difesa loro dissero che non sapeano vedere con qual fondamento i poeti italiani nella poesia satirica tanto presumessero degl'ingegni loro, non trovandosi tra essi soggetto alcuno che meritamente potesse paragonarsi a Giovenale, e che gli desse il cuore di stare a fronte a Persio. A questo ragionamento si trovava presente Francesco Berni; il quale, nella satira avendo trapassati i termini tutti della più mordace maldicenza, anco allo stesso dicacissimo Aretino co' suoi taglienti versi avea date ferite tali, che nella faccia, nel petto e nelle mani ne portava vergognosi fregi. Costui disse a que' poeti latini che rispetto a lui Giovenale nella satira era un ignorante; e che quella verità che diceva, avrebbe sostentata in un campo franco, in una macchia sicura, al primo, al secondo assalto e al terzo sangue, non solo a Giovenale, ma ad ogn'altro virtuoso poeta satirico, ancor che avesse avuto il vantaggio del comentatore. Non può dirsi il sdegno che le parole del Berni cagionarono in tutti i poeti latini; i quali, per rintuzzar la soverchia pretensione di quell'uomo arrogante e per sostener la riputazione del nome latino tant'offeso, poco mancò che non facessero superchiaria contro lui. Ma Orazio venosino, volendo che quella questione alla cavalleresca si diffinisse da onorato letterato, addolcì gli animi de' poeti latini già infelloniti; e disse al Berni che di tutto quello ch'egli avea detto in pregiudicio dell'onore di Giovenale, mentiva, e che malamente avea sparlato di un poeta al quale egli non era degno di temperar le penne, e che a nome di Giovenale accettava la disfida: che però il primo giorno con le sue ottave e co' suoi terzetti comparisse nel campo di Bellona, nel quale Giovenale co' versi eroici in mano gli avrebbe reso buon conto di sé. E questo detto, il Berni, accompagnato da' suoi poeti, andò ad armarsi, e Orazio in molta fretta corse a ritrovar Giovenale, al quale raccontò tutto quello che tra lui e l'Aretino era seguìto. Giovenale, attonito e sbigottito per la novità del caso, per buon spazio di tempo stette sospeso sopra di sé; poi così disse: — Orazio, se a nome mio hai accettata la disfida del Berni, ciméntati tu con esso lui, perché io non ho cuore di stargli a petto. Tra i poeti latini io non stimo barba d'uomo, né temo un fico settanta Zoili: ma de' poeti satirici italiani tremo solo a sentirli nominare. — Allora Orazio, vedendo così malamente precipitata la propria e la riputazione di tutti i poeti latini, fece cuore a Giovenale, e li disse che volesse ricordarsi ch'egli era il prencipe de' poeti satirici, e che un suo pari, che avea meritata la somma felicità de' commentatori, tanto ambita da' virtuosi poeti, non dovea sgomentarsi della dicacità del Berni; e che non si dava proporzione alcuna tra l'arma poderosa del verso eroico, tra l'eccellenza della lama della lingua latina, e il languido verso italiano fatto a caso e così fattamente obbligato alla dura catena della rima, che da lei i poeti italiani avendo legate le mani, non potevano menare i colpi diritti e dove voleva e ricercava il bisogno: come altrui chiaro testimonio ne rendeva il Mauro, che nella pericolosissima questione ch'egli ebbe, quando, stando a lavorare in un campo di fave, fu assalito da un suo nemico, allora che volle tirargli una mortale stoccata nella pancia, la rima lo forzò a dargli nella schiena, col qual colpo da traditore egli rimase vituperato. Quanto più il poeta venosino faceva cuore e riscaldava l'animo di Giovenale, tanto più in lui cresceva la timidità. Già tra i virtuosi di modo si era sparsa la nuova di questa disfida, ch'ella fino giunse agli orecchi di Apollo; il quale ne sentì gusto particolare perché il sommo diletto di Sua Maestà tutto sta posto nel veder due letterati arrabbiatamente cimentarsi insieme a darsi virtuose ferite nella riputazione: percioché a sangue freddo i virtuosi per lo più parlano e scrivono insipidamente, ma nel calor dello sdegno, nell'ardor della collera, per difesa della loro riputazione e per acquistar gloria, fanno cose maggiori dell'ingegno umano. Onde avendo risaputa la timidità di Giovenale, in grandissima fretta lo fece chiamar a sé, e con acerbe parole gli rimproverò la sua viltà, e li raccomandò la riputazione della satira latina. Allora Giovenale in sua difesa così disse a Sua Maestà: — Sire, io ho il medesimo cuore che sempre, né temo l'incontro di diece poeti satirici latini; supplico Vostra Maestà a ricordarsi che l'eccellenza di tutta la poesia satirica sta posta non nell'aver ingegno ardito, spirito vivo, talento maledico, sali acuti, facezie graziose e motti pronti, ma nella qualità dell'età nella quale altri nasce: perché ne' secoli grandemente corrotti sopramodo feconde sono le vene de' poeti maldicenti, e l'età mia punto non può paragonarsi con la moderna, tanto peggiorata, infurbita, intristita. Se il Berni comparisse nell'arringo, e con la lancia de' vizi moderni ignoti all'età mia, mi giostrasse, non mi gettarebbe egli di sella, e a gambe levate non mi cacciarebbe fuori dello steccato? — Si quietò Apollo per questa risposta, e dichiarò che, se ben Giovenale cagliava, non ci rimetteva dell'onore, né faceva azione indegna di onorato cavalier poeta; perché non temeva l'ingegno del Berni, ma i suoi tempi corrotti, troppo disuguali da quelli di Giovenale.</p></div2>
<div2 type="capitolo">
<head>Ragguaglio LXI</head>
<argument><p>Domizio Corbulone, per alcune parole dette da lui nel suo governo di Pindo, le quali prima per pubblico editto da Apollo erano state dichiarate tiranniche, dalla quarantia criminale severamente essendo processato, con molta sua lode alla fine vien liberato.</p></argument>
<p>Percioché la città di Pindo e tutto il suo popolatissimo tenitorio, per la soverchia piacevolezza usata da alcuni governatori che per lo passato vi sono stati, si era empiuta di numero grandissimo di sicari e di pericolose fazioni, le quali grandemente inquietavano la pace de' buoni, la maestà d'Apollo, per frenar con l'esemplar castigo de' più sediziosi tanta licenza de' suoi sudditi, due mesi sono mandò a quel governo il rigorosissimo Domizio Corbulone: il quale in pochi giorni si portò di modo, che da una somma sedizione in una pacifica quiete ridusse il popolo di quello stato. Ed occorse che, chiedendo egli ad alcuni suoi confidenti in qual concetto egli fosse del popolo, liberamente gli fu risposto che il rigore che avea usato contro molti, di modo avea spaventato l'universale, che tutti l'odiavano. Per quella risposta fuor di modo si rallegrò Corbulone, e a quei suoi amorevoli rispose le trite parole: — "<foreign lang="lat" rend="italic">Oderint, dum metuant</foreign>": — le quali, come delitto capitalissimo, subito furono riportate ad Apollo. Malamente sentì Sua Maestà così atroce accusa, e commise la causa alla quarantia criminale: e perché per decreto di Sua Maestà, pubblicato molto tempo prima, è stato dichiarato che qualsivoglia prencipe, per legittimo, per naturale e per ereditario ch'egli si sia, che avesse ardito dir parole tanto insolenti e temerarie, incontanente incorresse nella pena d'esser tenuto, avuto e riputato un abbominevolissimo tiranno, e che gli officiali che, anco per inavvertenza, le si fossero lasciate uscir di bocca, venissero puniti di pena capitale, Corbulone dalla quarantia criminale fu citato ad informar la corte. Il quale il giorno seguente comparve avanti i giudici, da' quali con severità grande fu la causa ventilata; e mentre il popolo tutto di Parnaso aspettava di veder qualche rigorosa dimostrazione contro quell'officiale, favoritissimamente con participazione di Sua Maestà fu veduto essere assoluto, e con molto maggiore autorità rimandato al suo governo. Avendo quei signori della quarantia dichiarato che ne' prencipi che hanno il miele della grazia in mano, quelle parole erano vergognosissime e affatto tiranniche: onoratissime, in bocca di un officiale che non altro ha in poter suo, che il solo odioso aculeo della giustizia; quel prencipe veramente essendo mirabile che da' suoi popoli sa farsi amare e riverire: quell'officiale sufficientissimo, che ha genio da farsi temere e ubbidire.</p></div2>
<div2 type="capitolo">
<head>Ragguaglio LXII</head>
<argument><p>Per la promozione di Diogene cinico a grado maggiore essendo vacata l'onorata cattedra della tranquillità della vita privata, Apollo ne provede il famoso filosofo Crate, che la rifiuta.</p></argument>
<p>Diogene cinico, quegli che per tanti anni con molto frutto universale e infinita sua gloria particolare ha esercitato il carico di lodar nella pubblica cattedra di queste scuole la povertà, la solitudine e la quiete dell'animo, per le persuasioni del quale lo stesso Attalo, re de' tesori, fece quell'ammirabile risoluzione di gettar le sue ricchezze per abbracciar la setta stoica, che in Parnaso è stata di tanta edificazione, due mesi sono per li suoi grandissimi meriti fu esaltato alla sublime dignità di arcifanfano delle serenissime muse. Onde così nobil luogo essendo rimaso vuoto, Sua Maestà lo diede al famoso Crate; il quale ier mattina andò ad Apollo, e contro l'aspettazion d'ognuno rifiutò così nobil carico, liberamente dicendo che, per la promozion di Diogene a quella immensa dignità grandemente essendo stata deturpata la cattedra della povertà e della quiete dell'animo, non gli dava il cuore di poter esercitar l'officio suo con quell'ardore, con quella schiettezza e semplicità di cuore, che ricercava il bisogno di quel carico: percioché il primo giorno ch'egli si fosse posto ad esercitarlo, di necessità si sarebbe gonfio d'ambizione, e in lui sarebbe entrato quell'ardentissimo desiderio d'ottener la medesima dignità che avea conseguita il suo antecessore, che dall'animo suo, ancorché compostissimo, avrebbe cacciata quella semplicità, che ai concionatori fa ragionar col cuore, non con la bocca: e che la necessità dell'ambizione e la violenza del desiderio nasceva non da vizio, ma da quell'onorato zelo, che anco i più mortificati filosofi di Parnaso hanno intensissimo della loro riputazione. Percioché quando in progresso di tempo da Sua Maestà non avesse ricevuti gli onori medesimi ch'erano stati fatti a Diogene, il mondo avrebbe giudicato il tutto accadere, non per sua umiltà, non perché egli di tutto cuore ai pubblici magistrati anteponesse la vita privata, la quiete a' negozi, la povertà alle ricchezze: ma perché Sua Maestà in lui non aveva trovati quei meriti, che aveva conosciuti in Diogene. Di maniera tale che, con l'animo tanto commosso e alterato dalla violenza dell'ambizione, non gli dava il cuore, con speranza di far frutto, di predicar le lodi eccellentissime dell'umiltà, del disprezzo delle ricchezze, e della vanità delle grandezze mondane; non essendo possibile che si trovi uomo alcuno di così efficace eloquenza, che sia sufficiente a persuader altrui quella sorte di vita, che gli ascoltanti conoscono essere abborrita da chi la predica.</p></div2>
<div2 type="capitolo">
<head>Ragguaglio LXIII</head>
<argument><p>Molti popoli, consumati da' lussi delle mense e dalle pompe del vestire, per moderar tanti dispendi, chieggono la prammatica ai prencipi loro; e non l'ottengono.</p></argument>
<p>I popoli soggetti ai prencipi che risiedono in Parnaso, essendo venuti in cognizione che i lussi e le vanitadi del vestir moderno talmente sono cresciute, che non si trova patrimonio, per grande ch'egli si sia, che la vanità delle donne e l'ambizione degli uomini in poco tempo non mandino in ultima perdizione, e chiaramente conoscendo che i disordini delle pompe, già salite tant'oltre, che l'intiera dote, ancorché esorbitantemente grande, non arriva a comprar le sole gioie per una giovane che si marita, sono la sola cagione perché i padri più non possono maritar le figliuole loro; ed essendosi anco notato che le delizie della gola da alcuni anni in qua così bruttamente si sono avanzate, che la moderna crapula diserta quelle famiglie che l'antica parsimonia fece grandi, pochi giorni sono di comun consenso si presentarono tutti avanti i prencipi loro, a' quali fecero stretta instanza che qualche utile rimedio si porgesse all'evidente rovina loro. Gratissima a tutti i prencipi fu la risoluzion fatta da' popoli loro; e allora fu che conobbero verissimo quello che hanno scritto molti, che le prammatiche solo allora devono essere pubblicate a' popoli, che essi stessi instantemente le chieggono: poiché, quando contro lor volontà sono comandate, rade volte producon frutto buono, mercé che la prodigalità non prima spaventa i scialacquatori, che essi in faccia non abbiano veduto l'orrendo e spaventevol mostro della povertà. Tutti i prencipi dunque di comun consenso, da uomini intendentissimi, fecero far molto eccellenti prammatiche: nelle quali, risecati i lussi e le cose superflue, solo si vedeva il decoro e la riputazione del vestir onorato, e v'era il gusto e le delizie del mangiar per vivere, non di crapular per mandar in rovina la vita e le facultà. E poiché opera tanto desiderata fu condotta al suo fine, i prencipi comandarono che alli diciotto del corrente fosse pubblicata; ma accadette che la sera delli dicessette i gabellieri, gli affittuali e i daziari si presentarono tutti avanti i prencipi loro, a' quali dissero che quando avessero fatta pubblicar la prammatica che intendevano essere stata compilata, domandavano difalco alle gravi imposte che pagavano: percioché le maggiori rendite delle gabelle cavandosi tutte dalle sete che venivano di Napoli, dagli orifilati che erano portati da Firenze, da' drappi pomposissimi che erano fabbricati in Milano e da altre delizie appartenenti al vestire e al viver degli uomini, che da paesi lontani erano portate, per quella prammatica le dogane infinitamente venivano a calar di prezzo. Tanto confusi per così fatto avviso rimasero i prencipi, che la mattina vegnente, allora che i deputati delle nazioni comparvero per ricever l'editto che dovea esser pubblicato, risposero loro che, avendo essi uditi i giusti richiami de' loro daziari, meglio informati di tutto il negozio della prammatica, risolveano di non voler in modo alcuno difformar le cose proprie per riformar le altrui: che vedessero d'inventar qualche prammatica che non toccasse gl'interessi loro, che per la sviscerata carità e per la paterna dilezione ch'eglino aveano verso i loro fidelissimi vassalli, avrebbono data loro ogni possibil soddisfazione: ma che il voler votare la borsa pubblica per empir la privata, era desiderio fraudolente e in tutto contrario a quella ben ordinata carità, che stima azion crudele spolpar se stesso per ingrassar altri. Per così risoluta e interessata risposta molto sconsolate e afflitte si partirono quelle genti; e confessarono tutte che il sanar i disordini de' popoli, allora che la medicina qualche poco offendeva gl'interessi delle pubbliche gabelle, erano cure disperate, cancheri immedicabili.</p></div2>
<div2 type="capitolo">
<head>Ragguaglio LXIV</head>
<argument><p>Giovanni Bodino ad Apollo presenta i suoi sei libri della <title lang="lat">Republica</title> ne' quali essendosi scoperto ch'egli per buona approva la libertà della coscienza, vien condannato alla pena del fuoco.</p></argument>
<p>Giovanni Bodino, famoso letterato franzese, fin dal primo giorno ch'egli ardì di presentare ad Apollo i sei libri della sua <title lang="lat">Republica</title>, fu posto, come ben meritava, in una oscurissima prigione; percioché in modo alcuno non volle Sua Maestà che senza esemplar castigo passasse la scelerata opinione che si scoprì che nella sua <title lang="lat">Republica</title> avea pubblicato al mondo, esser ottimo consiglio per quiete degli stati concedere ai popoli la libertà della coscienza. Opinione, che da Sua Maestà e da' migliori letterati politici sempre è stata riputata non meno empia che falsa, come quella che fa conoscere i seguaci di lei più tosto per ingegni sediziosi, che per uomini intendenti delle cose di stato; non altra cosa più perniziosa trovandosi in un principato, che levargli l'unità. Severo processo in questa causa è stato fabbricato contro il Bodino: il quale ieri dalla gran corte del parlamento, come seduttore de' popoli, ministro dell'ambizione di uomini sediziosi, pubblico e notorio ateista, fu condannato alla pena del fuoco. Chiedeva il Bodino misericordia a Sua Maestà, dicendo che falsissima confessava la sua opinione e che come empia l'abiurava: ma che dall'Imperio ottomano, che con somma pace del suo stato ammette ogni religione, essendo stato ingannato, supplicava tutti che con esso lui si procedesse con qualche termine di pietà. Allora contro il Bodino più incrudelirono i giudici, e con isdegno grande gli dissero che tanto maggiormente meritava severo castigo, quanto sceleratissima cosa era che un uomo cristiano, e particolarmente in negozio di religione, avesse ardito pubblicar alle genti precetti pigliati da quei turchi, che, vivendo in una sceleratissima impietà, anco nelle cose profane, non che nelle sacre, devono essere avuti in somma abbominazione. Con tutto ciò, prima che più oltre procedere nella causa del Bodino, piacque a' giudici di voler in ogni modo dalla stessa Monarchia ottomana intendere come ella in questo particolare si governava: con animo, per quello che si è inteso poi, risolutissimo di condannarla alla medesima pena, quando, con permettere a' suoi popoli la libertà della coscienza, così scandaloso esempio avesse dato al mondo. In molta fretta dunque fu fatta chiamar la Monarchia ottomana: alla quale dissero i giudici se era vero che ella nel suo stato talmente nelle cose della religione a' suoi sudditi avesse rilasciata la briglia, che ad ognuno quello fosse lecito credere, ch'egli voleva. Gran meraviglia per così fatta domanda mostrò di avere la Monarchia ottomana, e con veemenza grande rispose ch'ella non così poco pratica era delle cose del mondo, che benissimo non conoscesse la pace degli stati, l'universal quiete de' popoli non con altro più sicuro mezzo potersi acquistare, che con l'unità d'una religione: e che in tutto il suo imperio non altra religione era predicata e da suoi monsulmani creduta, che la maomettana. Udita che ebbero i giudici così chiara risposta, si rivoltarono verso il Bodino, e con isdegno grande gli dissero che se un maomettano, ignorante di quella vera teologia che altrui fa conoscere la grandezza di Dio e la verità della sua santa legge, tanto chiaramente parlava dell'unità d'una religione che in un imperio deve essere osservata, che dovea far egli, uomo allevato nelle buone lettere e nato nel cristianissimo regno di Francia? A questo rispose il Bodino che la Monarchia ottomana con la bocca la necessità di quell'unità di religione confessava, che realmente non usava ne' suoi stati: ne' quali si vedevano cristiani cattolici, eretici, greci, iacobiti, nestoriani, ebrei e uomini d'altre molte religioni; esempio che l'avea fatto errare. — Poca cognizione mostri tu, Bodino — disse allora l'Imperio ottomano, — di aver nel modo di procedere che nel particolar della religione io tengo in casa mia; poiché non per questo devi tu dire che io a' miei sudditi concedo la libertà della coscienza perché nell'imperio mio si vegghino gli uomini di tutte le religioni che hai nominate: perché fa bisogno che sappi che, nello spazio di trecento e più anni con l'armi avendo io fatto acquisto di province innumerabili, la maggior parte soggette prima a diversi prencipi cristiani, e avendo esperimentato che i popoli novellamente soggiogati facilmente si sollevano, se altri li violenta a cangiar religione, come quelli che con ostinazion maggiore difendono la fede nella quale son nati, che fatto non hanno le facultà, la patria e la vita; affine di regnar in pace, sempre ho usato di lasciarli vivere nelle leggi medesime, così sacre come profane, con le quali gli ho trovati: questa sola avvertenza ho avuta, che ai cristiani latini sempre ho tolto l'esercizio della religion loro, levandogli i sacerdoti e proibendogli il poter riparar le chiese che cadono, non che sia loro lecito fabbricarne delle nuove. Così a poco a poco, con l'esercizio delle cose sacre mancando in essi anco la stessa memoria dell'antica religion loro, se non essi, i figliuoli loro, e se nemmeno questi, i loro pronepoti alla fine divengono maomettani: cosa che tanto felicemente mi succede, che nelle molte province ch'io possiedo nell'Asia, piene già di popoli cristiani, così ora tutti son divenuti maomettani, ch'essendo comune de' miei imperadori di raccogliere, per supplire il numero de' soldati giannizzeri, molti figliuoli da' loro sudditi cristiani, pochissimi ne trovano nell'Asia. Co' greci poi procedo altramente, poiché l'uso libero concedo loro del rito greco; e la cagione di questa diversità è perché, non trovandosi prencipe alcuno greco che sia di gelosia alla mia grandezza, e per conseguenza i greci, che vivono nel mio impero, da prencipe alcuno della religion loro non potendo esser fomentati, non mi dànno quella noia che fanno i latini, che, avendone molti e potenti, fanno che in annichilar la religion loro usi diligenza maggiore. Ma co' miei sudditi maomettani, acciò puntalmente osservino la religione del mio stato, tanto oculatamente vivo, che ad alcuno non è lecito di prevaricare. Chiaro esempio di tutto questo è che, avendo io il persiano eretico della mia religione, niun turco, mio suddito, senza correre evidente pericolo di crudel morte, può crederla non che predicarla: e in tanto ne' miei stati non mai permettere quell'eresia, che — se bene gli ultimi miei imperadori, per le divisioni di Germania e per le gelosie grandi che regnano tra tutti i prencipi cristiani, con infinita utilità loro avrebbono potuto guerreggiare in Ungheria, per distendere il mio impero fino all'Austria, l'acquisto della qual provincia mi spalanca la porta a soggiogar l'Italia, — con molta prudenza, nondimeno, consiglio migliore hanno stimato debellare il persiano eretico, che far guerra ai prencipi cristiani, i quali, nel fatto del credere, tanto lontani essendo dalla religion mia, non mi sono di quello spavento, che gli eretici persiani: ché troppo differente caso è tollerar in uno stato l'infedeltà, dalla quale tanto è difficile il passaggio alla fedeltà, dal permettervi eresie, peste che tanto facilmente ammorba qualsivoglia gran regno, quanto hanno veduto e provato i germani, gl'inglesi, i fiamminghi, i francesi e altri. E sappiate che non per altra cagione dagli stati miei io ho esterminate tutte le scienze e tutte le buone lettere, che acciò i miei sudditi vivino in quella semplicità, della quale la mia religione ha somma necessità: e per tal cagione con salutar consiglio severamente ho proibito che il mio <title>Alcorano</title>, scritto in arabico, non possa esser traslatato in volgar turco, alle spese di alcuni regni cristiani avendo imparato il male che ha cagionato la Bibbia tradotta in volgare: la quale essendo capitata in mano agl'ignoranti, intendo che ne' regni ove è stato introdotto questo abuso, fino le più vili donnicciuole più tempo si veggono consumar nelle dispute della religione, che nel filare. Onde io, per assicurarmi dal morbo di ogni eresia che dagli uomini ambiziosi possa esser introdotta nell'imperio mio, ho comandato che a colui che propone dubbi di religione, con la scimitarra in mano, dandogli crudeli ferite, sia risposto. Mercé che l'eresie, che di presente nella religion cristiana si veggono, ad ognuno hanno aperti gli occhi, che quei che le seminano, più sono mossi dall'ambizione di dominare la terra, che dalla carità di voler, come vogliono far credere a' balordi, con nuovi dogmi mandar le anime loro al cielo. Vale anche assai a preservar lo stato mio dal contagio dell'eresie la sobrietà dei miei sudditi, tutti obbligati a bevere acqua: e questo dico, perché il fuoco dell'eresie tra' cristiani molto ben acceso veggio dove si beve più allegramente. Io esattamente conosco le divisioni tutte in uno stato sommamente esser pericolose; ma pericolosissime dico esser quelle che nascono nel fatto della religione, poiché non solo non sanno i popoli amare, onorare e servire con fede quei che con essi non convengono in una religione, ma per bestie li tengono, e loro portano quell'odio crudelissimo che tutti veggiamo regnare tra le nazioni di diversa religione. Aggiungete a queste cose che, così essendo impossibile che corpo vivo si dia senza testa, come diversità di fazione senza capo, dove due religioni si trovano, di necessità fa anco bisogno che due capi vi si vegghino: e se un regno in un tempo medesimo può ricevere due re, anco gli uomini stolidi lo sanno: e tu, Bodino, tanto maggiormente non dovevi pubblicar la sediziosa opinione che ti ha posto in tanti guai, quanto meglio di qualsivoglia altro sai che le moderne eresie, che si veggono in molti regni di cristiani, da prencipi grandi sono state seminate e dilatate, a' quali i Luteri, i Calvini, e molti altri letteratucci tuoi pari, hanno servito per seduttori de' popoli e per ruffiani dell'ambizion loro: solo affine di procacciarsi con essi il séguito della nobiltà mal soddisfatta, che le nuove sètte avidamente abbraccia per ambizione di migliorar la sua condizione, di plebei, che le seguono per avarizia e per odio rabbioso che portano all'infelice fortuna loro. E se per quiete degl'imperi, i popoli tutti di un regno devono essere sottoposti ad una medesima legge umana, alle medesime misure, agli stessi pesi, quanto maggiormente deve questo procacciarsi nelle cose della religione? la quale, nel ventre delle nostre madri essendo nata con noi, così alte radici ha gettate ne' nostri cuori, ch'ella assolutissima reina è di tutti i nostri affetti e di tutte le nostre passioni: e però in ogni stato tanto maggiormente ella deve essere ben regolata, quanto non potiamo vivere senza, ed esser tocchi in cosa che più sia atta a commuoverne. Tutte cose tanto vere, che liberamente dico che gli animali bruti ancora con le nostre medesime lodi perpetuamente si udirebbono ringraziar l'eterno Iddio che li ha creati e che li pasce, se avessero il benefizio delle parole, o se noi intendessimo gli urli, i muggiti e i canti loro. Mi sovviene che molti anni sono udii un politico ragionare di questo medesimo articolo; e perché egli ancora l'aveva per empio verso Dio, per sedizioso verso i prencipi, da lui volli informarmi se prencipe o republica alcuna si trovava nell'universo, che ne' suoi stati ammettesse cosa tanto scelerata: e alla fine liberamente mi disse che quegli stessi modernissimi eretici, che negli stati altrui avevano fatto predicar la libertà della coscienza, in modo alcuno non la voleano permettere nei loro: mercé che nella casa propria aborrivano di veder ardere quel fuoco, che con tante sedizioni sapevano di aver acceso nell'altrui: e che di questo, chiaro esempio ne era Ginevra, che chiamò sentina d'ogni più sediziosa empietà, dove disse che alla pena del fuoco erano stati condannati quelli che avevano tentato di seminarvi nuove eresie. Mi disse di più lo stesso, che nella Germania, dove, solo per abbassar la grandezza della potentissima casa d'Austria, prima furono inventate le molte eresie moderne, in alcune cittadi che vivono con leggi libere, anco con quiete de' popoli era ammessa la libertà della coscienza: ma che cosa di evidentissimo pericolo era imitarle, perché infelicemente ne' suoi affari altri si serviva degli esempi, se non avevano i requisiti e le circostanze tutte di quelli da che si pigliavano. Le cittadi franche di Germania, disse che vivevano senza gelosia di prencipe alcuno nemico che aspirasse ad occupar la libertà loro; ché aveano gl'imperadori deboli e i cittadini non solo per loro natura lontani dall'ambizione di dominar la patria, ma che per necessità erano forzati contentarsi di vivere e morir tali quali erano nati: perché se fosse accaduto che alcuno, per alzarsi di condizione, avesse presunto farsi capo di una eresia, le potenze di tutte le cittadi franche, che con quella città, dove cominciavano a nascere le fazioni, avevano comuni gl'interessi della libertà, con l'acqua delle pubbliche armi incontinente a popolo sarebbono corse tutte per estinguere quel fuoco; oltre che, sebbene la diversità delle religioni cagionata in quelle città dalla libertà della coscienza era in esse di minor pericolo, che nondimeno non potea dirsi che affatto ne fossero libere, e che l'umore non fosse pernizioso e atto a cagionare mali mortali, e che la facilità di tosto estinguer il fuoco col rimedio del fiume che altri ha vicino, non mai indusse padre alcuno di famiglia ad accendere il fuoco nella sua casa: ma che negl'imperi e ne' regni grandi altramente accadeva, perché entro le viscere loro molte volte aveano fratelli di colui che dominava, e altri prencipi potenti del sangue reale, e mai sempre erano pieni d'infinità grande di soggetti particolari, eminenti per nobiltà, per ricchezze e per séguito, tutti ambiziosissimi, e che per avidità di regnare agevole stimavano ogni più disperata impresa: e che oltre questi aveano potentati stranieri, nemici crudeli, co' quali confinavano, che erano veloci, non che presti a fomentar i capi delle fazioni che si scoprivano sorgere in essi, come modernamente si era veduto accadere nel regno di Francia e in Fiandra: e che tanto i prencipi elettori laici, quanto ogn'altro prencipe dell'imperio che aveva abbracciate le presenti eresie, non con la libertà della coscienza, ma che con una particolar setta, accommodata agl'interessi loro umani, vivevano. Cosa che chiaramente si toccava con mano nell'empietà luterana; la quale nello stato del duca di Sassonia avendo avuto il primo suo principio, acciò egli, che di essa si era dichiarato capo, non divenisse troppo grande, gli altri prencipi eretici negli stati loro aveano introdotto le nuove sètte di Calvino, di Zuinglio e di altri, con tanta confusione delle cose sacre, che con molta verità si poteva dire che tante fossero le sorti dell'eresia di Germania, quanti i prencipi e i potentati che vi dominavano: e quello che mi arrecò stupor infinito, fu l'udire che alcuni popoli di Germania ad ogni volontà del prencipe loro erano forzati cambiarsi di religione: inconveniente, che tra quelle genti così spesso si vedeva accadere, che alcune cittadi un sol mese più volte dall'una erano passate all'altra eresia. Tutte cose di pessimo esempio, ed eccellentissimi mezzi per introdurre tra gli uomini quell'ateismo, che ho detto credere non trovarsi tra le bestie. Perché, Bodino, siccome il cavallo, che lungo tempo è stato lasciato andar senza il freno, così divien fiero, che inabile si rende al servigio degli uomini, così i popoli, quando altri rilascia loro il freno della religione, divengono silvestri, sediziosi, indomiti, non più atti ad esser governati e retti da un prencipe: mercé che non sa ubbidire, onorare e temere un uomo, chi da una salda e ben regolata religione non è ammaestrato ad amare, onorare e temere Iddio. Cosa tanto vera, quanto propria natura de' popoli, che sempre peccano negli estremi, è disprezzar le leggi umane, quando sono sregolati nelle divine: mercé che la licenza di poter senza castigo offendere la maestà di Dio anco la tirano contro il prencipe che la concede. Questa verità, che io dico, eccellentemente è stata insegnata ad ognuno da quelli che sedussero le genti fiamminghe a cambiarsi di religione e a ribellarsi contro il prencipe loro naturale; i quali, per indurli a così scelerata impresa, diedero loro a sacco le chiese e le facoltà de' religiosi, e alla fine ne' maggiori tumulti volendoli quelli frenare e regolare, trovarono che col dispregio di Dio sta congiunto quello degli uomini. Il peso di governare i popoli per le forze di qualsivoglia saggio prencipe è grieve, né è possibile che, solo, commodamente egli possa portare così pesante soma; ma aiutato dalla religione, gli si fa tanto leggiera, che un solo prencipe commodamente si vede governare la greggia di molti milioni di uomini: mercé che infiniti, che per la pessima qualità degl'ingegni loro disprezzano le leggi umane, ben spesso temono le divine; e molti, che fanno poco conto dello sdegno del prencipe terreno, tremano dell'ira del celeste, e vivono in pace. — Totalmente si perdette di animo il misero Bodino, quando udì la Monarchia ottomana con tanto fondamento ragionar della cura che dovevano aver i prencipi dell'unità d'una religione: e allora maggiormente si accorò, quando i giudici gli dissero esser empia ignoranza il voler sostentare che i prencipi sieno signori de' corpi e non padroni di regolare gli animi: quasi che la virtù della fedeltà che da' sudditi, per precetto di Dio, si deve al prencipe, solo sia virtù del corpo e non dell'anima; e che la maestà di Dio abbia constituiti i cristianissimi re di Francia e gli altri prencipi sopra la terra, solo perché col regnare attendino a dar pasto all'ambizion loro e solo s'impieghino nel darsi buon tempo, immergendosi nelle delizie con la commodità che hanno di tanti beni: e non sia vero che gli abbia creati suoi luogotenenti in terra, acciò esattamente faccino osservar quella sua santa legge, che alle genti insegna il suo santissimo vicario, che egli, quando se ne salì al cielo, lasciò in terra. Per le quali cose i senatori tutti del parlamento comandarono che per allora si eseguisse la pena del fuoco contro colui che al mondo avea pubblicato un precetto, solo mirabile per accender fuoco.</p></div2>
<div2 type="capitolo">
<head>Ragguaglio LXV</head>
<argument><p>Apollo severamente punisce un poeta per aver, nella disperazione nella quale si trovava, bestemmiato.</p></argument>
<p>Sopra ogn'altro vizio talmente Apollo ha in orrore la bestemmia, che due giorni sono nella porta del tempio delfico tra due stecchi fece inchiodar la lingua ad un poeta, che, vinto dalla disperazione, aveva ardito dire che la natura l'aveva assassinato, quando con un animo da re magnanimo gli aveva dato un patrimonio da furfante.</p>
<p>E tutto che molti letterati instantemente supplicassero Sua Maestà a voler in qualche parte mitigar la pena di quell'eccesso, egli non solo constantemente negò di volerlo fare, ma con escandescenza grande disse che quegl'ingegni meritavano ogni più severo castigo, che, essendo nati nella calamità di una bassa fortuna, con sempre consumarsi nell'andar cercando nuovi concetti che loro facessero conoscere più vergognosa e insopportabile la povertà, tutto quel tempo della vita loro consumavano in affliggersi, che utilmente doveano spendere in andar fino mendicando quei documenti che men brutta la rendessero loro e manco dannosa; e che con l'esempio di quell'empio egli voleva insegnare agli uomini di bassa fortuna di accommodar il genio allo stato nel quale si trovavano: essendo odiosissima petulanza invidiar la fortuna de' prencipi e dei re grandi, mentre altri con le brache stracciate si moriva di fame.</p></div2>
<div2 type="capitolo">
<head>Ragguaglio LXVI</head>
<argument><p>I virtuosi di Parnaso visitano il tempio della divina providenza, la quale ringraziano della molta carità ch'ella ha mostrata verso il genere umano.</p></argument>
<p>Questa mattina, conforme l'antico stile di questa corte, da tutti i prencipi poeti e baroni letterati di Parnaso è stato visitato il tempio della divina providenza, la quale l'eccellentissimo Gioviano Pontano con una ornatissima orazione sommamente ha ringraziato dell'infinita carità e dello sviscerato amore ch'ella ha mostrato verso il genere umano, creando le ranocchie senza denti. Percioché inutil beneficio sarebbe stato al genere umano che questo mondo, coperto di tanti cieli pieni di tante stelle, fosse stato fabbricato colmo di tutte le più esquisite delizie, non che abbondantissimo delle cose più necessarie, quando i galantuomini che l'abitano, per difendersi da' morsi di così fastidiosi e importuni animali, fossero stati forzati camminarlo con l'insopportabile impedimento di un paio di borzacchini di ferro; ove contro così brutta canaglia, che altro non ha che bocca e voce, solo basta il riparo di un buon paio di orecchi, che non curino quello strepito che sanno essere senza danno.</p></div2>
<div2 type="capitolo">
<head>Ragguaglio LXVII</head>
<argument><p>L'eccellentissimo Paolo Paruta, di ordine di Apollo, nelle pubbliche scuole politiche interpetra qual sia il germano significato del precetto politico, che per sicuramente regnare fa bisogno tenere i popoli bassi.</p></argument>
<p>Il trito precetto politico, che per sicuramente regnare fa bisogno tenere i popoli bassi, così è vero, come malamente inteso e pessimamente praticato da molti prencipi, i quali per l'ingorda avarizia loro quella interpretazione dànno alle ottime sentenze politiche, che più arreca loro presente utilità. Onde ad Apollo sommamente dispiacendo che precetto tanto salutare così bruttamente venga abusato, pochi giorni sono fece chiamare a sé l'eccellentissimo Paolo Paruta, che di presente nelle pubbliche scuole di Parnaso legge l'ordinario politico della mattina, e gli comandò che per beneficio de' prencipi e per utilità de' popoli pubblicamente dichiarasse qual fosse il vero senso e il germano significato di precetto tanto segnalato. Ubbidì il Paruta il comandamento di Apollo; e il giorno determinato, allora che il ginnasio era pieno dei maggiori prencipi di questa corte, salito che fu nella sua cattedra, disse che, siccome niun'altra cosa più al vivo somigliava un esquisito prencipe che un ottimo pastor di pecore, così ancora i popoli molto acconciamente potevano essere paragonati ad una molto numerosa gregge di pecore. E che affine che un sol pastore commodamente avesse potuto governar numero grande di pecore, la divina maestà le aveva create umili di genio, disarmate di corna e di denti: perché se altramente avesse fatto, con immenso danno del genere umano ad ogni pecora sarebbe stato necessario assegnare il suo pastore. Che con un cuore sopramodo ardito, con un genio in infinito sagace il grande Dio avendo armato il capo e le mani dell'umana creatura, ella non, come parea che credessero molti prencipi, ubbidiente ed umile si rendeva al suo pastore con l'infelicissimo consiglio di spesso tosarla, di sempre mungerla e con l'avarizia delle gravi angherie difficultargli il poter con l'abbondanza de' pascoli ingrassare; perché il vero modo di tener i popoli bassi, non era con gli scorticamenti de' taglioni perpetuamente affliggerli, non con la rapacità di un fisco, sopra modo sitibondo del sangue e delle facultadi degli uomini, ridurli ad una vergognosa povertà: ma con fuggire di armare loro il capo di quell'ambizione di comandare, che altrui tanto diletta, che con la sazietà cresce l'appetito. Modo così vero e consiglio tanto sicuro, che solo è conosciuto e felicemente praticato dagli imperadori ottomani: i quali, benissimo conoscendo di quanto danno sia agli stati con la spada dell'ambizione, con la corazza dell'autorità di comandare e con l'elmo del séguito di numero grande di soldati armar gl'ingegni dei sudditi, errore capitalissimo e ruina grande degli stati stimano dar carico di comando a turco alcuno nativo. Uso per certo felicissimo, e il quale apertamente mostra ai prencipi che il vero intelletto, il germano significato di così utile precetto politico solo è, esser cosa pericolosa armare il capo de' sudditi di ambizione, non le mani di spade; tenerli bassi nella superbia con non dar loro carichi di soverchio séguito, non con spogliarli delle loro facultà desiderarli poveri. Perché l'onnipotente Dio non avendo reso umile e ubbidiente la pecora con farla povera di lana, mendìca di cacio e infeconda di agnelli, insegnava ai prencipi ad impiegare ogni diligenza loro, perché la lana delle facultadi de' sudditi loro crescesse, ed il cacio dei lor beni fosse abbondante; essendo verissimo che i popoli, coll'ingrandire i privati patrimoni loro, fabbricavano catene, con le quali fortemente tenevano legata questa fiera razionale, questo feroce leone dell'uomo: il quale, per téma di non perdere le sue sostanze accumulate con tanti sudori, così religiosamente coltivava le arti della pace, che gli antichi romani, veri maestri della perfetta ragione di stato, per render alla republica loro quieti e ubbidienti i bellicosi francesi nuovamente soggiogati, non altra strada esperimentarono migliore, che somministrare loro ogni possibile occasione di arricchire: consiglio che così riuscì loro felicemente, che ne' suoi scritti il politico Tacito, parlando de' francesi, tra tutte le nazioni d'Europa nati alle armi, non solo li chiama "<foreign lang="lat" rend="italic">dites et imbelles</foreign>", ma come un insogno liberamente afferma "<foreign lang="lat" rend="italic">Gallos quoque in bellis floruisse</foreign>". Cosa che chiaramente ne fa conoscere che le soverchie ricchezze accumulate dai francesi a tanta infingardaggine avevano condotta quella già tanto bellicosa nazione, che parea favola che i francesi giammai avessero saputo maneggiar le armi. Modo di procedere che ne fa accorti che, disarmando le ricchezze le mani degli uomini, molto eccellentemente nell'umiltà della pace tengono i popoli bassi, ove ognuno vede che l'odio della propria fortuna sopra ogni credenza rende i sudditi avidi di tentar cose nuove: mercé che il vedersi sepolto nella mendicità di uno stato infelice, non, come credono gl'ignoranti, invilisce gli uomini, ma in essi genera quella rabbia di mutar fortuna, che conduce i malestanti a tentar ogni ancorché pericolosa e disperata impresa; più volte essendosi esperimentato che non altra cosa più arma le mani de' popoli, che la povertà, allora fecondissima madre della disperazione, che, non dalla infecondità della terra, dalle fortune di mare, dalla dappocaggine degli uomini, dalle disdette de' negozianti e da altri accidenti umani, ma solo ella è cagionata dall'avarizia del prencipe, che scioccamente si è dato a credere di poter, con disertar la sua greggia, divenir ricco pecoraio. Per le quali cose quel politico cattedrante affermò che il voler col mezzo della povertà ridurre i suoi popoli a termine di una sicura fedeltà e lo stato in una buona quiete, altro non era che, con abbondantemente dar da bere acqua fresca all'ammalato, pretendere di guarir l'idropisia: cose tanto vere, che nelle sollevazioni degli stati non altri più crudeli nemici provano i prencipi, che i malestanti: i quali nei garbugli delle sollevazioni sempre si sono veduti riuscire demòni, diavoli, luciferi, ove i facultosi sono gli ubbidienti, i quieti, i santi.</p></div2>
<div2 type="capitolo">
<head>Ragguaglio LXVIII</head>
<argument><p>Un senator laconico, nato di alto sangue, avendo commesso certo grande delitto, il duce de' laconici stima prudenza farne passaggio.</p></argument>
<p>Che lo stato laconico sia retto da prencipe elettivo, e che il senato laconico sia il più celebre e riputato che si vegga in Parnaso, altre volte è stato scritto. Per supplir dunque il numero di tanto senato, il duce de' laconici tra gli altri soggetti a così eminente dignità promosse il secondogenito del prencipe di Mitilene. E due settimane sono occorse che questo signore con grave disgusto del duce commise certo misfatto, il quale in altri senatori Sua Serenità severamente aveva punito; e perché parea ch'egli ne facesse passaggio, molti senatori strettamente se ne dolsero con esso lui, e l'esortarono che operasse che ne' delitti medesimi le pene fossero uguali. A questi rispose il duce che, dove regnava la disparità delle persone, per gli stessi delitti non era possibile esercitar le pene uguali: e che il grande Iddio, che sotto la luna non avea voluto che cosa alcuna si trovasse senza qualche mancamento, i coralli tutti avea creati con la sua tara: e che in un senato di tanta riputazione, come era il laconico, i soggetti eminenti sempre arrecavano straordinario splendore e molte volte, nelle urgenti necessità degli stati, aiuti gagliardi; ma che tanto beneficio veniva contrapesato poi dalla notabile imperfezione, che soggetti simili non così facilmente si dominavano e tenevano a freno, come gli altri: sopra i quali potendosi esercitar l'imperio tutto del comandare e l'assoluta autorità delle leggi, ai prencipi elettivi non arrecavano poi quella riputazione e quella utilità, che facevano i senatori nati d'alto sangue. E che la falce dell'ugual giustizia ne' prati degli stati felicemente tagliava le erbe tutte degli uomini uguali, ma che l'accorto falciatore, che tra le erbe minute vedeva uno sterpo grosso, per non spezzare o gravemente intaccar la falce, l'alzava. Prudenza, che a' prencipi elettivi, che godono la prerogativa di eleggere i senatori, insegnava di non promovere a quel grado soggetti di straordinaria nobiltà, senza far prima la deliberatissima risoluzione di tollerar loro molte di quelle cose, che ne' soggetti ordinari severamente punivano.</p></div2>
<div2 type="capitolo">
<head>Ragguaglio LXIX</head>
<argument><p>Andrea Alciato, iniquamente trovandosi perseguitato in un suo sindicato, per aiuto ricorre ad Apollo, dal quale vien ributtato.</p></argument>
<p>Andrea Alciato, non solo nella profession sua delle leggi grandemente valente, ma per aver più che mediocre cognizione di tutte quelle più scelte lettere che altrui fanno meritar la nobilissima prerogativa, che tanto è stimata in questa corte, del titolo di galantuomo, sommamente caro ad Apollo e a tutti i virtuosi di Parnaso, conoscendo l'amarezza dell'ubbidire, la dolcezza del comandare, la viltà della vita privata, la nobiltà d'essere o di rappresentar il prencipe, fino dai primi giorni che giunse in Parnaso si applicò al pericolosissimo esercizio di andar ne' governi; e ultimamente dal prencipe di Negroponte per un triennio fu deputato presidente di quell'isola: nella quale con sincerità e intrepidezza ingenua amministrò quella esatta e rigorosa giustizia che tanto piace a Dio e che tanto è odiosa a quei superbi e insolenti, i quali, tutto che sieno nati servi, vogliono nondimeno tiranneggiare. E occorse che quelli, che dal rigor delle leggi delle insolenze loro severamente erano stati puniti, per vendicarsi contro il presidente, aspettarono il giorno del sindicato — tempo ordinariamente bramato dai più vili e scelerati uomini che abbino le province, — nel quale gli fecero atrocissime persecuzioni. L'Alciato, tanto sceleratamente vedendosi angustiato da' suoi malevoli, subito ricorse al prencipe di Negroponte, che ora si trova in questa corte; e da lui domandò quella protezione che si deve a quegli officiali che compitamente hanno soddisfatto al debito loro. Il prencipe, conforme al costume di molti, per cattivarsi la benivoglienza de' suoi sudditi, iniquamente aderendo ai persecutori, più che molto accrebbe le insolenze loro e i travagli dell'Alciato: il quale per ultimo rifugio questa mattina è comparso avanti Apollo, e amaramente si è doluto di patir persecuzioni per la giustizia; e non solo ha dimandata la protezione di Sua Maestà, ma gagliarda istanza ha fatto che di nuovo, ma da persone non appassionate, gli si dia sindicato. Apollo, come se l'Alciato non fosse stato uomo di merito ma pubblico scelerato, con indignazion grande lo cacciò da sé: onde molti circonstanti, che avevano notizia degli onorati costumi di lui e della bruttezza di quella persecuzione, dell'uno e dell'altro fecero pieno testimonio a Sua Maestà. Ma Apollo, niente mosso dalla sua prima opinione, all'Alciato, che con umiltà grande si raccomandava, di nuovo disse che gli si levasse dinanzi. E perché così alto è il sapere di Sua Maestà, che tutte le sue azioni sono precetti necessari alla vita degli uomini, maravigliatisi i circonstanti che Apollo così bruttamente maltrattasse un soggetto meritevole d'esser aiutato, e non potendo essi credere che Sua Maestà nell'intimo dell'animo suo non rinchiudesse qualche rispetto degno d'esser saputo, l'interrogarono per qual cagione egli, che mai sempre andava mendicando l'occasione di sollevar gli oppressi, aggiungeva afflizione ai travagli di quell'uomo innocente. Allora Apollo, liberamente propalando l'animo suo, disse che, quando l'Alciato fosse stato povero, di lui avrebbe pigliata quella protezione che gli si conveniva; ma che trovandosi egli commodo de' beni di fortuna, e con essi, per giungere al suo fine di salir ai gradi maggiori, potendo incamminar la vita sua per istrada più sicura, quello meritava e altri più brutti strapazzi, poiché si era applicato ad un mestiere di sicurissimo pericolo, solo degno di quelli che, a casa loro non avendo il pane, era lecito loro cercarlo anco per la via d'ogni precipizio: e che gli uomini facultosi coi carichi onorati, ancorché molto dispendiosi, solo doveano attendere al guadagno della riputazione e all'accumular l'oro della gloria. A queste cose rispose l'Alciato ch'egli, per vivere stimato dal mondo e per non esser mostrato a dito per un plebeo vestito di seta, coi carichi onorati de' governi voleva aggiungere quella riputazione alle sue facultadi, che faceva parer nata di sangue illustrissimo ogni persona vile. Alle parole dell'Alciato con sdegno più alterato così replicò Apollo: — E come puoi tu, Alciato, dir di aver cercato di aggiunger riputazione alle tue facultadi, se per ottener l'intento tuo bruttamente ti sei incamminato per la strada della vergogna? Non sai tu il vero pronostico di Francesco Guicciardini, vero oracolo degli istorici italiani, che più proprio dell'officiale è il pericolare che del mercatante il fallire, del navigante il sommergersi? Non sai che né gli schiavi di galea né altra sorte di uomini miserabili mangiano più amaro biscotto e bevono più acetoso vino di disgusti, di quelli che attendono all'infelice esercizio de' governi? E non ti è noto che molti prencipi, dopo che con l'avarizia e con la crudeltà mille male soddisfazioni hanno date ai popoli loro, sogliono quietarli poi, addolcirli e renderlisi benevoli con la soddisfazione di dar loro in preda quell'officiale che, con l'esatta giustizia che ha amministrata, grandemente ha meritata la protezion loro? E tu solo non conosci che questi dagli stati loro altro non vogliono cavare che gusti di comandare, utile di danari? e che in sommo orrore hanno i rumori, i quali in tanto sono incapaci di credere che procedino da quella retta giustizia, che sommamente dispiace a chi vien amministrata, che assolutamente stimano che venghino dalla sola ignoranza e malignità dell'officiale? E pur è cosa verissima, che chi vuole amministrar la retta giustizia che deve, così di necessità fa bisogno che faccia stridere i popoli, come il chirurgo, che esattamente vuol medicar una piaga infistolita, non può far di meno di grandemente non far gridar l'ammalato: e non solo Ippocrate, ma nemmeno il mio dilettissimo Esculapio, seppe giammai trovar medicina utile al male, che così fosse gustosa all'infermo, ch'egli se ne succhiasse le labbra e se ne leccasse le dita: e la regina delle più impertinenti crudeltadi è, all'ora che l'infermo, che ha un ginocchio smosso, si duole, battere il chirurgo che, zelante della salute dell'infermo, usa ogni suo studio per riporre l'osso al suo luogo.</p></div2>
<div2 type="capitolo">
<head>Ragguaglio LXX</head>
<argument><p>La signora donna Vittoria Colonna a nome di tutto il sesso femminile fa istanza ad Apollo, che la pena dell'infamia, nella quale incorrono le maritate impudiche, sia comune agli ammogliati adulteri.</p></argument>
<p>L'eccellentissima signora donna Vittoria Colonna, principessa d'esemplar castità, tre giorni sono comparve nell'audienza di Sua Maestà, e a nome di tutto il sesso femminile le disse che le donne tutte in tanto amavano l'eccellenza della pudicizia, la quale per particolarissima virtù era stata data loro, che punto non invidiavano la fortezza, virtù attribuita al sesso virile: perché benissimo conoscevano che una signora senza l'anima della castità, che la rende odorifera al mondo, era un fetente cadavero. Ma che solo pareva loro di potersi con molta ragion dolere della grandissima disuguaglianza che tra il marito e la moglie si vedeva nel particolare della pena dell'adulterio: non potendo le donne quietarsi che gli uomini maritati talmente se ne stimassero liberi, che nemmeno la pena della vergogna, che agli uomini onorati suol essere di tanto spavento, potesse raffrenargli dal commetter verso le mogli loro i bruttissimi mancamenti di sceleratissime libidini: ne' quali disordini disse ch'eglino tanto oltre erano passati, che molti mariti non solo non si vergognavano di pubblicamente tener le concubine in casa, ma che alcune volte fino avevano ardito d'ammetterle con la medesima moglie nel sacrosanto letto coniugale. Tutti eccessi che si commettevano, perché dalle leggi con quelle stesse severe pene non era stato proveduto all'impudicizia de' mariti, le quali erano state fulminate e si vedeano praticate contro le mogli adultere: e che in questo particolare di modo le leggi si erano mostrate favorevoli agli uomini ammogliati, che, allora che trovavano le mogli loro in adulterio, fino si erano contentate che con le mani loro si fossero vendicati di quella ingiuria. Per li quali molto notori aggravi il sesso femminile era stato violentato ricorrere al fonte chiarissimo della retta giustizia, affine che, nella parità del medesimo delitto pubblicandosi pene uguali, competente rimedio si desse all'oppression loro. E che se ciò a Sua Maestà non piaceva, che rimanesse almeno servita di concedere nel particolar dell'adulterio la stessa licenza al sesso femminile, che pretendevano di goder gli uomini. E che simil licenza chiedeva, non già perché avessero le donne animo di servirsene, ma per solo poter con lo spavento di lei tenere a freno i libidinosi mariti loro. Alla domanda della signora Vittoria rispose Apollo che la legge della fedeltà tra il marito e la moglie doveva essere uguale, e che il difetto di chi la violava non meno meritava d'esser punito nell'uno che nell'altra; ma che nelle mogli si desiderava più perfetta pudicizia, per lo rispetto grande di quella certezza de' figliuoli per lo quale al sesso femminile fu data la prestante virtù della pudicizia: mercé che nella procreazione del genere umano così a' mariti era necessaria la certezza della prole, che, senza la virtù della castità delle madri, i figliuoli loro non meno perdevano le ereditadi che l'affezione de' padri loro. Cosa tanto vera, che la stessa sapientissima natura a tutti gli animali della terra dove il maschio concorre alla fatica di covar le vuova o di nutricare i piccioli figliuoli, aveva data la moglie pudica: tutto affine che gli stenti de' padri, impiegati per la salute de' figliuoli loro, fossero dolci, i dispendi consolazioni e guadagni grandi. A questa risposta di onorato rossore si tinsero le bellissime gote della signora donna Vittoria: la quale con romana ingenuità a Sua Maestà confessò la semplicità della sua domanda, e disse che al sesso femminile scorno troppo grande sarebbe stato, se nel pregiato dono della castità si fosse lasciato vincere da quegli animali bruti, i quali, ancor che niuna altra cosa più propensamente seguino che il delitto, per non toglier nondimeno con le libidini loro il prezioso padre ai loro figliuoli, religiosissimamente osservavano la loro castità: e che per l'importanza della cagione perché i mariti desideravano le mogli loro pudiche, la legge dell'adulterio verso le maritate lascive troppo era stata piacevole, perché la ferita dell'impudicizia de' mariti alle mogli solo forava la pelle, ma che le maritate con gli adultèri loro col pugnale di un eterna infamia uccidevano i mariti e vituperavano i propri figliuoli.</p></div2>
<div2 type="capitolo">
<head>Ragguaglio LXXI</head>
<argument><p>In un congresso di personaggi grandi Cesare avendo tassato Marco Bruto d'ingrato, cartellano insieme.</p></argument>
<p>Talmente vivo si è mantenuto sempre l'odio acerbissimo che regna tra Cesare il dittatore e Marco Bruto, che, per molto che vi si sieno adoperati i primi soggetti di questo stato, giammai non è stato possibile che segua tra essi la riconciliazione. È ben vero che, per non dar disgusto ad Apollo, amendue hanno avuta l'avvertenza di fuggir anco l'incontrarsi per le strade, non che il trattare insieme. Ma la fiamma dell'odio che nel petto di un uomo appassionato si trova rinchiusa, con lunghezza di tempo fa bisogno che svapori alla fine e prorompa negl'incendi grandi. Questo si dice, perché in un congresso che l'altro giorno si fece di alcuni principali soggetti di questo stato, tra' quali si trovava anco Cesare, non fu possibile indur Bruto a contentarsi di ritirarsi in disparte; perché quell'ingegno intrepido e sopra ogn'altro uomo di animo grandemente altiero, non volle parere di cedere per viltà di animo la piazza a quel suo capitalissimo nemico. In quel ragionamento dunque Cesare, se bene con parole assai ricoperte, punse Bruto tassandolo d'ingrato; e come accade degli animi mal affetti, che le parole anco dubbie interpetrano in mala parte e le picciole ingiurie stimano offese insopportabili, Bruto arditamente smentì Cesare, e nel tempo medesimo accompagnò la mentita col suo necessario correlativo di por mano al pugnale. Allora Cesare, tutto infuriato, come arrabbiato leone si avventò addosso di Bruto; e per certo scandalo molto grave sarebbe seguìto, se que' prencipi, che erano presenti, non si fossero traposti spartendo la quistione. Il giorno poi seguente Cesare con magnifiche parole contro Bruto pubblicò un pungentissimo manifesto, nel quale si diceva esser noto al mondo tutto che nella guerra civile non altro senatore egli trovò, che anco più dello stesso Pompeo gli si mostrasse crudel nemico, di Marco Bruto: e che se bene egli con la spada, che aveva in mano, della vittoria e della vendetta con buona ragion di guerra averebbe potuto assicurarsi della vita da lui, che nondimeno, più usando la clemenza che il giusto rigore, con tanta schiettezza e candidezza di animo gli perdonò quella ingiuria, che, dal cuore di qualsivoglia altr'uomo sarebbe stata indelebile, che, come se le offese gravi fossero stati benefìci immensi, l'odio rivoltò in amore, la vendetta nella grazia: e il tutto con tanta svisceratezza di animo, che come dilettissimo figliuolo nel testamento l'aveva nominato suo erede. Magnanimità che al popolo romano tanto piacque, che dopo la sua uccisione prepose la vendetta di tanta ingratitudine al beneficio della libertà che in quella occasione facilmente averebbe potuta ricoverare. E che se la vil plebe, che più suol muoversi per interessi vili che per spiriti generosi, tanto detestò l'ingratitudine di Bruto, quanto maggiormente lo stesso Bruto, che aveva ricevuto il beneficio, doveva averla in orrore? E che se quella, che contro lui usò Bruto, non era spalancata e vergognosissima ingratitudine, egli non sapeva qual altr'uomo meritasse di esser chiamato ingrato; ma che era forzato credere che l'ingratitudine fosse un nome vano in astratto, che non si trovasse in concreto. Dal manifesto di Cesare sentendosi Bruto punger tanto nel vivo dell'onore, incontinente con una sua scrittura che mandò fuori, gli rispose che, giammai non avendo egli verso Cesare demeritato, per conseguenza ancora non poteva riconoscer per beneficio il perdono ch'egli diceva di avergli dato per avergli armato contro: perché quel cittadino che, per difender la patria libera dal tiranno contro lui impugnava le armi, come colui che faceva quello che gli si conveniva e che era strettissimo suo debito, in tanto non demeritava, che anzi dallo stesso nemico doveva esser ammirato, non che lodato. E che Cesare, dopo la vittoria ch'egli ebbe a Farsalia, non, come egli grandemente si diede a credere, si obbligò quelli a' quali donò la vita; mercé che solo colui faceva acquisto degli animi de' suoi nemici, che loro perdonava le ingiurie ricevute, non le fatte. E che se i falli, non i meriti, avevano bisogno di esser perdonati, verissimo era ancora che quelli, che per la difesa della libertà romana vestirono le armi, dovevano perdonar a Cesare, non Cesare ad essi; poiché l'eccesso tutto fu di chi volle occupar, la libertà della patria, il merito di chi la difese. E che se bene la nota d'ingrato, che gli aveva data Cesare, intimamente gli aveva passato l'animo, che nondimeno travaglio molto maggiore gli dava, ch'egli l'avesse tenuto in concetto di uomo così vigliacco, che, anco per lo beneficio della stessa vita ricevuta, avesse potuto scordarsi di quella ingiuria della pubblica libertà occupata, che gli onorati senatori con lettere indelebili eternamente devono tenere scolpita ne' cuori loro: e che quella sola essendo virtuosa clemenza, che immediatamente procedeva dalla mera virtù della mansuetudine, cosa certa era che Cesare, col perdono che diede a quei senatori romani che difesero la libertà, nulla da essi aveva meritato; poiché non per virtù di animo l'usò, ma solo per lo mero importantissimo interesse di assicurar la sua tirannide, perché, benissimo conoscendo che l'incrudelire dopo la vittoria contro i principali soggetti del senato era un concitarsi contro l'odio pubblico del popolo romano e le più arrabbiate inimicizie de' senatori più principali, per l'interesse grande di assicurar la propria, altrui donò la vita. Che quanto poi al testamento, nel quale si vantava di averlo chiamato in parte della sua eredità, doveva Cesare ricordarsi ch'egli non trattava con gl'ignoranti e con gente che molto bene non conoscesse l'artificio cupo che sotto quella simulata benivoglienza e falsa liberalità si ascondeva; poiché non per affezione ch'egli portasse verso lui, ma solo affine di disarmargli le mani e per farlo divenir nemico della patria comune e per cancellargli dall'animo il desiderio di ripetere la libertà, con l'artificio di scriverlo suo erede l'aveva interessato nell'utile di quella pubblica servitù, che da' senatori avaramente ribaldi a prezzo molto vile comperano gli ambiziosi tiranni, non da' suoi pari, i quali in tanto per qualsivoglia somma grande di oro non la vendevano, che con la stessa preziosa moneta del sangue avidamente cercavano di comperarla: e che l'artificio stesso di vergognosamente addormentar i senatori più principali con interessarli nelle utilitadi dei legati, da Cesare era passato in Augusto; il testamento del quale "<foreign lang="lat" rend="italic">tertio gradu primores civitatis scripserat, plerosque invisos sibi</foreign>", non già, come poco saggiamente aveva detto Tacito, "<foreign lang="lat" rend="italic">iactantia, gloriaque ad posteros</foreign>", ma solo affine che que' senatori grandi suoi nemici, allettati dalla speranza di poter sentire utile maggiore nella servitù che nello stato libero, divenissero istrumenti di Tiberio in assodarlo in quella tirannide contro la quale obbligo loro era di armarsi. Concluse poi Bruto la sua scrittura, ch'egli in tanto per beneficio non riconosceva la vita che da Cesare gli era stata donata, che anzi obbligo molto maggiore gli averebbe avuto se la gli avesse tolta, non altra più gloriosa vita potendo un senator grande acquistar giammai, che dal pubblico tiranno esser dilaniato, solo perché come fortissimo campione della libertà grandemente con la sua vita gli era formidabile: e che i tiranni vita così gloriosa davano a que' senatori contro dei quali incrudelivano, come vergognosamente vituperavano quelli che, troppo avidi di vita, con la vergogna di scordarsi della pubblica ingiuria della libertà occupata contracambiavano il vil beneficio del perdono ricevuto. Questa risposta di modo accese l'animo di Cesare, per sua natura altiero, che nel campo di Marte sfidò Bruto a singolar battaglia; al quale rispose Bruto che di buon animo accettava la disfida: ma perché egli aveva in orrore il combattere con uomini mezzo morti, che medicasse prima le ferite che da lui aveva ricevute nella curia, e che tornasse poi per le altre, ché con lo stesso pugnale cumulatamente l'averebbe servito da amico. Al disprezzo della risposta di Bruto con ugual disprezzo rispose Cesare, che non, per l'impedimento allegato da lui, mancasse di comparire in campo; perché, come egli molto ben sapeva dal suo nipote Augusto non meno che da tutto il triumvirato, con l'unguento corrosivo della proscrizione molto eccellentemente le ferite, ch'egli aveva ricevute, gli erano state medicate e saldate. Che però solo armato comparisse nel campo di Marte, e che lasciasse la comitiva de' Cassi, de' Caschi e degli altri suoi sgherri, co' quali era solito di far dei sopramani e degli acciacchi agli uomini di onore. A queste cose replicò Bruto esser suo antico costume far molta differenza tra nemico e nemico; e che i suoi pari, per propagar l'imperio romano contro gli Annibali, i Iugurti, i Mitridati e gli altri prencipi stranieri, con la sola arma della virtù militare guerreggiavano. Ma che i tiranni, lupi rapaci coperti della pelle di mitissimi agnelli, con le loro arti medesime dei tradimenti dovevano essere perseguitati, e come si usa con le astute volpi, con ogni sorte di sagacità faceva bisogno côrli alla tagliuola.</p></div2>
<div2 type="capitolo">
<head>Ragguaglio LXXII</head>
<argument><p>Alcuni popoli fanno istanza appresso i prencipi loro, che l'infinita moltitudine delle leggi, colle quali vivono, si riduca a poche, e che a' governatori delle province si proibisca l'abuso di pubblicar ogni giorno nuovi bandi.</p></argument>
<p>Degno veramente di perpetuo biasimo è l'abuso che si vede grandissimo in alcuni stati, dove non solo i prencipi sono facilissimi in pubblicare ogni giorno nuove leggi, ma permettono ancora che i governatori delle province loro incorrino nel medesimo errore: i quali, molto spesso mutandosi, e tutti entrando nel nuovo governo con un ardentissimo zelo di voler nella prima settimana correggere il mondo, svergognano poi loro stessi con la pubblicazione di certi nuovi bandi chimerati da essi e pieni di quelle molte stravaganze, che sogliono uscir da quelli, che, negl'ingegni loro avendo fantasticato concetti nuovi, non sono stati accorti di prima misurarli con quella pratica, che è il saldo martello che altrui fa conoscere l'argento fino dalla falsa alchimia. Perché il zelo del ben pubblico, se da un perfetto giudicio non vien regolato, più è atto a svergognare un galantuomo di qualsivoglia pessima intenzione. La licenza di questo modo di procedere ha cagionato che que' stati, ove ella regna, talmente si sieno empiuti di editti, di bandi, di constituzioni e d'una infinita farragine di nuove leggi, che gli uomini vivono in essi in una bruttissima confusione: essendo verissimo che "<foreign lang="lat" rend="italic">corruptissima republica plurimae leges</foreign>". Peggio è che ogn'officiale, mostrandosi inesorabile nell'osservanza de' bandi pubblicati da lui, bruttamente lascia andar in dimenticanza quelli de' suoi precessori: di modo che i popoli, in disordini tanto gravi non sapendo discernere quali siano le cose lecite, quali le vietate, tanto peggior soddisfazione ricevono, quanto più volte hanno provato che molti di essi, per sfogare lo sdegno contro un lor malevole, e per dar un buon pelone ad un riccone, per ruffiani dell'odio e dell'avarizia loro si sono serviti dei bandi obliterati e degli editti, che per l'uso contrario hanno perduta la validità loro. Acciò dunque a tanti mali si ponesse util rimedio, quei popoli, dove essi si veggono, molti giorni sono elessero alcuni deputati, i quali li notificassero a' prencipi loro. Questi istantemente domandarno che fosse arsa quella moltitudine di leggi che a' popoli arrecavano confusione, e che ai governatori delle province fosse proibito il poter per l'avvenire farne delle nuove. Alla maggior parte de' prencipi molto giusta parve la domanda de' deputati, e per ben consultarla insieme si congregarono nella casa di Clio: dove alcuni, zelanti dell'utilità pubblica de' loro sudditi, furono di parere che, con quella maggior brevità che fosse stata possibile, si epilogassero tutte le prammatiche antiche, e che con l'espressa annullazione delle vecchie si pubblicassero poi leggi nuove, le quali tra' popoli avrebbono partorito quiete, non confusione. Ma la parte contraria a questo parere e di numero e di qualità de' prencipi fu molto maggiore: i quali liberamente dissero che quelle cose, che dagli antichi erano state tollerate, più tosto avevano gagliarda presunzione di prudenza che d'ignoranza; mercé che sempre era da credere che gli antichi con diligente accuratezza avessero esaminate e ben digerite le materie del governo de' popoli, molto più che gli uomini moderni, i quali allora si vedevano incorrere in disordini grandi, che con le novità volevano togliere quegli usi antichi, che la lunghezza del tempo aveva provato per buoni: e che aperta prosunzione era stimare che il mondo, senza giammai accorgersi ed emendarsi de' suoi errori, lungo tempo fosse vissuto in quei costumi, che come dannosi altri voleva correggere: e che i prencipi, che non in altro più dovevano studiare che in dilatar l'autorità loro, mortal errore commettevano quando si legavano le mani, e con abbreviar la giurisdizion loro si davano con la zappa ne' piedi. Mentre queste cose si discorrevano da' prencipi, i deputati, curiosi d'udir la risoluzione del negozio loro, e impazienti di quel gran secreto, fecero un poco di strepito alla porta di detta casa; di che sopramodo alteratisi, i prencipi entrarono in tanta escandescenza, che, non avendo altre armi, ruppero alcune panche che vennero loro alle mani: dei piedi delle quali servendosi in luogo di bastoni, fecero impeto contro i deputati e li caricarono di bastonate. E perché quegli sfortunati, per esser soccorsi, ad alta voce chiamarono aiuto, dal ginnasio peripatetico uscì una moltitudine grande di filosofi, i quali ritennero i prencipi, e da quella calamità liberarono i deputati già molto malconci. Per ogni buon rispetto stimarono allora i prencipi cosa necessaria far capaci quei filosofi della cagione che gli aveva mossi a far quel risentimento, e così dissero loro: — Signori, quei furbacchiotti che qui vedete, sotto color di bei pretesti, di disordini, di prammatiche, di aggravi, di bandi e di confusione di nuove leggi, hanno avuta la sfacciataggine di fino venir in casa nostra per assassinarne, e d'aggiungere le insolenze alle domande loro impertinenti: perché — con paterna carità avendo noi a questi ingrati, perché possino pigliar delle lepri e de' capri, conceduta ampla licenza di poter allevare e tenere quanti cani vogliono per la caccia, facultà di tender lacci perché faccino buona caccia di starne e di fagiani, che possino lavorar reti per pigliar fringuelli e passeri, impastar vischio perché si provegghino di tordi e merli, fabbricar ami, pasta, sciabiche, nasse e mille altri ordigni, acciò faccino buona pesca d'ogni sorte di pesce, — i traditori poi non vogliono che noi altri poveri prencipi, a' quali tanto crepa il cuore e l'anima per servigio loro, possiamo poi tendere un paio d'archetti per pigliar ne' bisogni nostri quattro beccafichi grassi. —</p></div2>
<div2 type="capitolo">
<head>Ragguaglio LXXIII</head>
<argument><p>I virtuosi d'Italia fanno istanza appresso Apollo che la bellissima lingua italiana sia abilitata a trattar cose di filosofia, e sono ributtati.</p></argument>
<p>Ancor che siano passati molti anni da che i letterati italiani fecero gagliardissima istanza a Sua Maestà, che si degnasse di abilitare la bellissima lingua italiana a trattar cose di filosofia; e ancor che appresso lui abbiano adoperati i più efficaci mezzi che giammai siano stati possibili, Apollo nondimeno costantemente ha sempre negato il volerlo concedere, affermando che le nobilissime scienze tanto erano tenute in pregio, quanto venivano trattate con le due fecondissime lingue greca e latina: perché in infinito appresso tutte le nazioni sarebbe divenuta vile l'augusta metafisica e le altre più sovrane scienze, se quegli ammirandi secreti, trattati in lingua italiana, fossero stati comunicati fino agli osti e ai pizzicaruoli; oltreché, quando si fosse permesso che tutte le più illustri scienze si fossero potute scrivere con la lingua italiana, si correva evidente pericolo che tra il genere umano affatto si perdesse quella nobilissima lingua latina, nella quale confessavano tutti esser riposta la vera maestà del ragionare e del scriver elegante. Per questa ragione addotta, gl'italiani non solo non si quietarono, ma con nuove e gagliardissime istanze tanto ardenti si mostrarono nel desiderio loro, che parea che Sua Maestà inclinasse a dar loro soddisfazione; quando tutte le più illustri scienze, dubitando di qualche risoluzione che loro desse poco gusto, dissero a' letterati italiani che si quietassero: percioché in modo alcuno non volevano ridursi alla vergogna di esser trattate con le insipide circonlocuzioni italiane, ma che volevano esser disputate co' loro ordinari termini latini. Esarse allora il nobilissimo ingegno di Alessandro Piccolomini, e liberamente disse che i filosofi greci e latini erano pazzi e ignoranti, se si davano a credere che gli scrittori italiani tanto poco pratici fossero nelle buone lettere, che benissimo non si accorgessero che la filosofia, scienza naturalissima, e però nota fino a' fanciulli, avrebbe perduta tutta la sua riputazione, se, essendo trattata in italiano, il mondo fosse venuto in cognizione ch'ella tutta stava ascosa sotto certi termini scolastici, che, non essendo parole greche né latine, più tosto pareano voci schiavone: i quali, tradotti poi in italiano, avrebbono scoperto la vera magagna dei filosofi, i quali notte e giorno si ammazzano ne' perpetui studi della lor filosofia più per imparare i nomi che le cose.</p></div2>
<div2 type="capitolo">
<head>Ragguaglio LXXIV</head>
<argument><p>Apollo ai suoi letterati mostra il vero significato della sentenza: "<foreign lang="lat" rend="italic">homo longus, raro sapiens</foreign>".</p></argument>
<p>Nella pubblica audienza di martedì mattina, con molta meraviglia di Apollo e di tutti i circostanti, comparvero più di trecento letterati, tutti, oltre l'ordinaria statura degli uomini, grandi di corpo; e ognuno conobbe che la straordinaria grandezza di tanti virtuosi, che si erano uniti insieme, facea bisogno che avesse qualche simbolo o significato, come appunto accadette. Perché monsignor reverendissimo Cino, auditor di ruota in Parnaso, a nome di que' suoi compagni disse che tutti quei virtuosi che Sua Maestà vedeva, nelle buone lettere e in tutte le arti liberali tali erano, quali sapeva il mondo, e ne rendeva onorato testimonio la stessa biblioteca delfica di Sua Maestà: e che con tutto ciò in Parnaso dalla maggior parte de' letterati venivano scherniti, beffeggiati e avuti in concetto di uomini stolidi e d'ingegno ottuso: per le quali ingiurie, affatto insopportabili, erano stati forzati ricorrere a Sua Maestà. E affine che si ponesse rimedio a così brutto disordine, dal quale potevano nascere molti inconvenienti, i letterati grandi di corpo, quando però Sua Maestà avesse giudicato così essere espediente, domandavano campo franco, dove a solo a solo, a due, a tre, e in quel numero maggiore che la parte contraria avesse voluto, in ogni sorte di scienza, a disputa fornita, fino alla perdita della riputazione si sarebbero cimentati co' virtuosi tutti di picciola e mediocre statura; ma che, quando Sua Maestà stimasse superflue le prove e avesse gli uomini di straordinaria grandezza di corpo in quel concetto di onorati virtuosi, che facevano professione di essere, umilmente lo supplicavano a dichiarar falsa ed erronea la sentenza: "<foreign lang="lat" rend="italic">homo longus, raro sapiens</foreign>", dalla quale nasceva tutto lo scandalo. Con allegra faccia da Sua Maestà fu ascoltata la querela di Cino; al qual disse ch'egli sentiva passione del giudicio temerario che delle persone loro facevano i suoi virtuosi, ma che la sentenza essendo verissima, egli non poteva né voleva dichiararla falsa: e che l'uomo lungo non, come malamente era interpretato dal volgo, s'intendeva per una straordinaria grandezza di corpo, ma per la qualità della risoluzione e della deliberazione che altri pigliava ne' suoi negozi; perché la soverchia tardanza e lunghezza in spedir le faccende era chiarissimo indizio d'inezia, di balordaggine e di animo ottuso e addormentato. Mercé che saggio e prudente solo meritava di esser chiamato quegli che nelle cose sue si mostrava risoluto, e che, nelle faccende ardue subito sapendo deliberare e risolvere, con mirabile celerità d'ingegno spedito forniva negozi assai.</p></div2>
<div2 type="capitolo">
<head>Ragguaglio LXXV</head>
<argument><p>La ruota di Parnaso, avendo deciso un punto a favor degli uomini militari nella differenza che essi hanno co' letterati, per essersi avveduta di malamente aver giudicato, si ritratta.</p></argument>
<p>Con animi ostinatissimi si tratta ancora in Parnaso tra i letterati e gli uomini militari la maggioranza tra le armi e le lettere, e nell'ultima ruota di Parnaso fu risoluto che si disputasse il dubbio, se almeno all'esercizio della guerra si potea dar nome di scienza e di disciplina: e perché il dubbio fu stimato di tanta conseguenza, che dalla decisione di lui dipendeva la total vittoria della causa, con somma diligenza da amendue le parti furono informati gli eccellentissimi signori auditori, e Vegezio in particolare non lasciò indietro diligenza alcuna per riportar la sentenza favorabile. Molto sottilmente fu disputata e ventilata la materia, e parea che la ruota tutta inclinasse a favor delle lettere; ma tale fu lo sforzo che fecero i prencipi, che fu risoluto che gli uomini militari nell'esercizio della guerra potessero usar gli onorati nomi di scienza e di disciplina. Con estrema displicenza de' letterati fu pubblicata la decisione: i quali per tutto esclamavano che in infinito si deturpavano le buone lettere, se esse, che ornano l'animo di buoni precetti, erano forzate comunicar gli onoratissimi nomi loro con quell'arte militare, ch'empie il corpo di ferite e sporca l'animo de' vizi più brutti. In questa disperazione si trovavano i letterati, quando all'improvviso furono veduti comparire in Parnaso tutti i macellai dell'universo: la quale sporchissima gente, tutta lorda di sangue, e che in mano aveva spaventevoli mannaie e crudeli coltelloni, tanto orrore mosse ne' letterati, che, temendo di qualche sacco generale e di esser tutti tagliati a pezzi, fuggirono dalla piazza e si ascosero nelle case loro, dove si fortificarono. Ma si rasserenarono gli animi di tutti, quando quella brutta nazione fece segno di pace e domandò di esser ascoltata. Allora Apollo, affine d'intender quello che tal gente voleva, mandò fuori alcuni deputati: a' quali quei macellai animosamente dissero che, alla notizia loro essendo pervenuto che la ruota di Parnaso aveva deciso che l'arte di saccheggiar e abbruciar le città, di tagliar a pezzi gli abitatori di esse, e insomma che il mestier crudelissimo di macellar gli uomini, di disertare il mondo e di far con la spada in mano del mio tuo, si chiamasse scienza e disciplina, ancor essi, che non la carne degli uomini per spegnere il genere umano, ma le vitelle mongane macellavano per pascer le genti, domandavano che co' medesimi illustrissimi nomi fosse onorata l'arte loro. Tra quella canaglia piena di sangue rimasero esangui gli uomini militari, quando videro che una gente vilissima cercava che mestiere tanto obbrobrioso fosse paragonato a quell'arte della guerra, che veniva esercitata da' maggiori prencipi e dalla prima nobiltà dell'universo: e i medesimi eccellentissimi signori auditori di ruota, subito che videro comparire in piazza i macellai, e che udirono la domanda loro, si avvidero dell'ingiustizia che poco dianzi con la loro decisione avevano fatta a tutti i virtuosi. Per lo che di nuovo proposero il medesimo dubbio, e unanimemente vennero in questa risoluzione, che il mestier della guerra, ancorché molte volte necessario, era però tanto fiero, tant'inumano, che non era possibile coonestarlo con le belle parole.</p></div2>
<div2 type="capitolo">
<head>Ragguaglio LXXVI</head>
<argument><p>Aristotile, da molti prencipi essendo assediato nella sua villa, da essi è violentato a rivocar la sua diffinizione ch'egli ha data al tiranno.</p></argument>
<p>Il gran prencipe de' peripatetici Aristotile stagirita, per attendere in una molta quiete con speculazione maggiore a' suoi studi di filosofia, alcuni giorni sono si ritirò in una sua molto deliziosa villa, nella quale di notte all'improvviso con infinito numero di fanti e di cavalli da alcuni prencipi strettamente fu assediato: i quali, dopo aver con prestezza mirabile tirate le trincere e fatte le gabbionate, accommodarono i cannoni per battere la casa; quando così gran novità fu subito fatta sapere alla maestà di Apollo, il quale spedì a quella volta i due carissimi prencipi de' poeti italiani satirici, Lodovico Ariosti e Francesco Berni, amendue capitani di due legioni di poeti veterani nella maledicenza. Questi con ogni maestria militare si adoperarono per far levar l'assedio; ma il tutto fu indarno. Percioché se bene i poeti lanciavano saette di versi infamatori, le corazze nondimeno che que' prencipi portavano indosso, di così eccellente tempra erano fabbricate, che francamente resistevano ad ogni ancorché pungente terzetto. Di modo che con la forza non facendosi frutto alcuno, Apollo, che in ogni modo volle assicurarsi che a quell'eccellente virtuoso non accadesse cosa che avesse potuto scemar punto la riputazione della filosofia peripatetica, mandò in campo il magnanimo e sempre glorioso amator de' letterati Federico Feltrio duca di Urbino, il quale, avendo parlato a que' prencipi, con la rara sua destrezza ottenne sospension d'armi; e nel primo ingresso que' prencipi gravemente si querelarono di Aristotile, che nella sua <title>Politica</title> così maligna diffinizione avesse data al tiranno, ch'ella includeva ogni prencipe dabbene, e con escandescenza grande dissero che, se, come aveva ardito di dire Aristotile, tiranni si doveano chiamare que' prencipi che più attendevano alla propria che all'utilità de' loro sudditi, non sapeano vedere qual fosse quel potentato, per antico, per ereditario e per ottimo ch'egli si fosse, che non venisse bagnato dall'acqua di quella diffinizione tanto universale: quasi che il fine di ogni pastore, non il guadagno di mungere e tosar le sue pecore, ma solo fosse il tanto innamorarsi di esse, che altri non dovesse curar di morirsi di fame che ingrossarle. E che troppo grasso ignorantone si scopriva Aristotile, se mostrava di non sapere che il fine di tutte le mercanzie era il guadagno, e che il mondo tutto è una pubblica e gran bottega. E che se la stessa legge naturale tanto commendava la carità ben ordinata, che si veggono i padri più amar loro stessi che i propri figliuoli, con qual fondamento di ragione quel pecorone di Aristotile voleva obbligare i prencipi a più amar le altrui che le proprie commodità? E in questa occasione soggiunsero i prencipi che la petulanza de' letterati, in molti particolari anco di somma importanza, di modo avea trapassati i termini tutti dell'onestà, che, accecati da una superba presunzione, non aveano dubitato di metter la bocca fino negl'interessi maggiori de' prencipi, e fino pubblicar le regole della ragion di stato: non accorgendosi gl'infelici che la cognizione delle cose politiche tanto è lontana dal giudicio comune di qualsivoglia ancorché bell'ingegno, che di essa non devono ragionar altri che uomini consumati ne' governi de' regni e negli affari de' prencipi grandi, ancor che sieno ignorantissimi di quella filosofia, di quella rettorica e di quelle altre belle scienze, che i letterati hanno registrati ne' loro scartafacci. Perché non avendo, la politica, teorica da potersi far di essa una gramatica che altrui insegni l'arte di ben governare gli stati, tutta stava posta nella pratica; della quale quei che non l'aveano appresa nelle secretarìe de' prencipi grandi e ne' consigli di stato, per non farsi ridicoli al mondo, quando dicono e scrivono cose degne di staffilate, non dovevano mai ragionarne.</p>
<p>Da queste parole il duca Federico chiaramente conobbe esser giusto lo sdegno de' prencipi: onde facilmente ottenne da Aristotile che rivocasse l'antica diffinizione del tiranno e che ne facesse una nuova, che di soddisfazione fosse a quei prencipi tanto adirati. Allora si ritrattò subito Aristotile, e disse che i tiranni furono certi uomini del tempo antico, de' quali oggi giorno affatto si era perduta la razza. Avuta che ebbono i prencipi la soddisfazione che tanto desideravano, disloggiarono subito; ed essendosi partiti per gli stati loro, Aristotile, mezzo morto dalla paura, ritornò in Parnaso, facendo pienissima fede a' virtuosi tutti, che i precetti della sua filosofia molto scarsi gli erano riusciti contro la paura della morte; e pubblicamente disse che i letterati attendessero agli studi loro e che lasciassero andare la ragion di stato, della quale non era possibile trattare senza correre evidente pericolo di entrar co' prencipi ne' criminali.</p></div2>
<div2 type="capitolo">
<head>Ragguaglio LXXVII</head>
<argument><p>Generale riforma dell'universo dai sette savi della Grecia e da altri letterati pubblicata di ordine di Apollo.</p></argument>
<p>Il gran compilatore dei <title lang="lat">Digesti</title> e del <title>Codice</title>, Giustiniano imperadore, alcuni giorni sono ad Apollo mostrò una nuova legge, perché da Sua Maestà ella fosse approvata, nella quale strettamente agli uomini si proibiva il poter incrudelire contro loro stessi con l'ammazzarsi. In tanto orrore ebbe Apollo così fatta legge, che con un sospiro, che gli uscì dall'intimo del cuore: — Dunque — disse, — o Giustiniano, il buon governo del genere umano in tanto disordine è precipitato, che gli uomini, per più non vivere, volontariamente vogliono morire? E dove finora ho salariati infiniti filosofi morali, solo affine che con la voce e con gli scritti loro altrui somministrino concetti che men spaventevole faccino parer la morte, le cose ora a tanta calamità si sono ridotte, che quelli medesimi ora più non vogliono vivere, che prima non sapevano accommodarsi a ben morire? E io in tanti disordini de' miei letterati supinamente dormo? — A queste parole rispose Giustiniano che la legge era necessaria, e che, molti casi essendo seguìti di morti violente che gli uomini disperati da essi stessi si erano date, di peggio dovea temersi, se tosto a tanto disordine con opportuno rimedio non si provedeva. Allora Apollo diligentissima informazione pigliò del modo del vivere che si teneva nell'universo; e trovò ch'egli ne' mali costumi tanto si era depravato, che molto all'ingrosso altri vi rimetteva del suo capitale a più camparci. Questi disordini posero Sua Maestà in aperta necessità di quanto prima rimediarvi, di maniera tale che fece ferma risoluzione di crear una congregazione de' più segnalati personaggi nella prudenza e nella bontà della vita che si trovassero in tutti i suoi Stati. Ma nello stesso principio di negozio tanto grave trovò difficultadi insuperabili; perché essendo venuto all'atto di far la scelta de' soggetti, tra tanti filosofi morali, e tra il numero, si può dir infinito, dei virtuosi, pur uno non ne trovò che la metà di que' requisiti avesse, che molto compitamente devono trovarsi in colui che deve riformar il compagno: benissimo conoscendo Sua Maestà che emendazione maggiore opera nelle riforme la santità della vita e il buon esempio de' riformatori, che le ottime regole che si dànno altrui. In tanta penuria dunque di soggetti diede Apollo il carico della universal riforma ai sette savi della Grecia: personaggi che in Parnaso son tenuti in grandissimo credito, come quelli che sono in concetto di ognuno di aver ritrovata quella ricetta di dirizzar le gambe a' cani, che con tanti sudori, e sempre indarno, andò cercando l'antichità. La pubblicazione di questa nuova, come ai greci apportò consolazione infinita, per l'onor che Sua Maestà avea fatto alla nazion loro, così ai latini fu di sommo condoglio, parendoli che torto molto singolare si facesse loro. Onde Apollo, benissimo conoscendo quanto la mala soddisfazione, che verso i riformatori hanno quei che devono esser riformati, impedisca il buon frutto che dalle riforme si deve sperare, ed essendo proprissimo di Sua Maestà quietar gli animi esacerbati de' suoi sudditi più con le buone soddisfazioni, che con quello assoluto imperio che colla necessità dell'ubbidire altrui apporta mala soddisfazione, per dar contento a' romani molto disgustati, ai sette savi della Grecia aggiunse Marco Catone e Anneo Seneca, e, in grazia de' moderni filosofi italiani, secretario della congregazione deputò Iacopo Mazzoni da Cesena, il quale onorò col voto consultivo. Alli quattordici dunque del passato i sapientissimi signori savi, con l'aggiunta che si è detta, accompagnati da una comitiva nobilissima dei più scelti virtuosi di questo stato, andarono al palazzo delfico, stanza deputata per lo negozio della riforma; e a' letterati molto grata fu la vista del numero infinito de' pedanti, che co' bacili in mano andavano raccogliendo le sentenze e gli apoftegmi che quegli uomini tanto saggi ogni passo scatarravano. Il giorno poi che seguì ad ingresso tanto solenne, essendosi quei signori raunati per fare il primo parlamento, è fama che Talete milesio, primo savio della Grecia, parlasse in questo modo: — Il negozio, sapientissimi filosofi, per lo quale ci siamo congregati in questo luogo, come esattamente conoscete tutti, è il maggiore che possa trattarsi da ingegno umano; e tutto che niun'altra impresa si trovi più ardua, che medicar soprossi invecchiati, piaghe infistolite, cancheri incurabili, le insuperabili difficultadi nondimeno, che atterrirebbono gli altri, ai nostri pari devono far cuore per superarle, poiché l'impossibilità accrescerà la gloria nostra e ci manterrà nel sublime grado della riputazione, nel quale ci troviamo; e io di già vi assicuro di aver al veleno delle presenti corruzioni con facilità grande trovato il vero antidoto. Son certo che nessuno si trova tra noi, che fermamente non creda niun altro morbo più aver corrotto il buon vivere del secolo presente, che gli odii occulti, gli amori simulati, le impietà, le perfidie degli uomini doppi, ricoperte con lo specioso manto della semplicità, dell'amore, della religione, della carità. Qua, signori miei, correte co' medicamenti de' fuochi e co' rasoi, e a questa piaga, che io vi scopro, ponete gl'impiastri corrosivi; e tutto il genere umano, che ora per li vizi che lo conducono a morte si può dir che sia diffidato da' medici, risanerà subito, e nella sincerità del procedere, nella verità del parlare, nella santità del vivere, tale diverrà quale fu ne' secoli andati, schiettissimo e semplicissimo. Il vero dunque e più presentaneo medicamento de' presenti mali, altro non è che necessitare gli uomini a vivere con schiettezza di animo, con semplicità di cuore: beneficio che dovete confessar meco, che non con altro più sicuro istrumento maggiormente può conseguirsi, che con far nel petto delle persone quel finestrellino, che, come necessarissimo, Sua Maestà molte volte ha promesso a' suoi fedeli virtuosi. Percioché quando gli uomini moderni, ora nel proceder loro tanto artificiosi, saranno forzati parlare e negoziare col finestrellino del cuore aperto, impareranno la prestantissima virtù dell'essere e non parere, e conformeranno le opere con le parole, la lingua, tanto avvezza alle simulazioni, con la verità del cuore che non sa mentire, e ognuno da sé esterminerà le bugie, le falsitadi: e lo spirito infernale e diabolico dell'ipocrisia abbandonerà gli animi di molti, che da così brutto demonio si trovano oppressi. —</p>
<p>Talmente alla congregazion tutta piacque il parer di Talete, che, essendo stato posto a partito, coi suffragi tutti favorevoli fu vinto, e il secretario Mazzoni dalla congregazione subito fu mandato a darne conto ad Apollo; il quale come perfettissimo approvò il parer di Talete, e comandò che nel medesimo giorno si ponesse mano a far nel petto degli uomini il finestrellino. Ma nell'ora medesima che i chirurghi avevano impugnate le mannaie e i coltelloni per aprire il petto alle persone, Omero, Virgilio, Platone, Aristotile, Averroe e altri sommi letterati andarono ad Apollo: al qual dissero essergli noto che il primo strumento col quale gli uomini con facilità grande governavano il mondo, era la riputazione di quelli che comandavano, e che gioia tanto pregiata non mai dai prencipi saggi dovendo esser esposta a pericolo alcuno, ponevano in considerazione a Sua Maestà il credito di santità di vita, l'opinione di bontà de' costumi, in che il venerando senato filosofico e l'onorato collegio virtuoso da tutti i letterati di Parnaso erano tenuti. Che però strettamente lo supplicavano ad avere, come gli si conveniva, per raccomandata la riputazione di quelli, che con la fama della bontà loro accrescevano le glorie di Parnaso: e che quando Sua Maestà all'improviso alle persone avesse aperto il petto, che evidente pericolo si correva di svergognar la maggiore e miglior parte di quei virtuosi che in somma riputazione erano tenuti prima, e che in quei forse Sua Maestà vizi più brutti avrebbe scoperti, che più avea in concetto di uomini immaculati. Che però, prima che a negozio tanto importante si ponesse mano, rimanesse servita di dare a' suoi devoti virtuosi competente spazio di tempo, acciò negli animi loro avessero potuto far un poco di bucato. L'avviso di poeti e filosofi di tanto credito grandemente piacque ad Apollo, e per un suo pubblico editto il termine di fare il finestrellino prorogò fino ad otto giorni; ne' quali ognuno talmente attese a nettar l'animo suo dalle fallacie ascose, da' vizi occulti, dagli odi finti, dagli amori simulati, che nelle spezierie di Parnaso più non rimasero melirosati zuccarini, aceti squillitici, cassie, sene, scammonee, e siroppi rosati solutivi: e dai curiosi fu notato che nelle contrade de' filosofi platonici, peripatetici e morali, si sentì in que' giorni così gran fetore, come se fossero stati votati i cessi tutti di quelle contrade: ove il rione de' poeti italiani e latini solo puzzava di brodo di cavoli riscaldati. Già era passato il tempo prefisso all'universal bucato, quando il giorno avanti a quello nel quale si doveva por mano a fare il finestrellino, il grande Ippocrate, Galeno, Cornelio Celso, con altri più scienziati medici di questo stato, andarono ad Apollo; al quale: — Sire — dissero — delle arti liberali, dunque è pur vero che si deve por mano a difformar questo microcosmo, nobilissimo per l'artificio miracoloso col quale egli è stato fabbricato, con evidente pericolo di toccar qualche muscolo importante, qualche vena principale e uccider l'umana creatura o almeno renderla meno sana; e tanto male solo si deve fare per beneficio di quattro ignoranti, poiché non solo gl'ingegni più sagaci, ma anco gli uomini di mediocre giudicio, solo con quattro giorni di pratica che abbino con qualsivoglia più finto ipocritone, intimamente sanno penetrargli fin dentro le budella! — Appresso Apollo tanto potette il ricordo di que' medici, che dalla deliberazion fatta prima si rimosse, e per Ausonio Gallo fece sapere ai filosofi della riforma che continuassero a dir i pareri loro.</p>
<p>Allora Solone così cominciò: — Gli odi crudeli e le invidie velenose, che universalmente si veggono in questi giorni, regnar tra gli uomini, sono quelle, saggi signori, che per creder mio hanno posto il presente secolo nella confusione che vediamo tutti. La correzione dunque de' presenti mali tutta si deve sperare dall'inserir nel cuore del genere umano la carità, l'amor vicendevole e quella santa dilezione del prossimo, che è primo precetto di Dio. Tutti dunque dobbiamo impiegar le forze degl'ingegni nostri in levar le occasioni degli odi che in questi tempi regnano nel cuor degli uomini: il che se potremo conseguir mai, il genere umano, non altrimenti di quello che fanno le fiere, che per istinto di natura amano la specie loro, caccierà da sé gli odi e ogni rancor di animo. Molto tempo, signori, ho pensato qual sia il vero fonte degli odi umani, e sempre più mi stabilisco nell'antico parer mio, che proceda dalla disparità de' beni, dall'infernal uso introdotto tra gli uomini del "mio" e "tuo", pietra di tutti gli scandali, abuso che, se si introducesse tra le bestie della terra, son sicuro che anco elleno con gli odi stessi e co' rancori medesimi si consumarebbono insieme, co' quali noi tanto ci inquietiamo. Il non aver nulla di proprio, e l'ugualità nella qual vivono, è quella che li mantien nella pace, la quale noi tanto invidiamo. Gli uomini, signori, come sapete tutti, sono animali anch'essi, ma razionali; questo mondo dalla onnipotente mano di Dio solo fu creato perché di lui, come fanno gli animali bruti, vivesse il genere umano; non perché gli uomini avari lo si dividessero tra essi, e in quel "mio" e "tuo" convertissero la cosa comune, che tutti ci ha posti in tanta confusione. Di modo che chiara cosa è che gli animi depravati dall'avarizia, dall'ambizione e dalla tirannide, hanno cagionata la presente ineguale e sproporzionata divisione. E se quello è vero che confessiamo tutti, che l'universo altro non sia che una eredità al genere umano lasciata da un sol padre e da una sola madre, da' quali come fratelli discendiamo tutti, qual giustizia vuole che ognuno di lui non debba aver la sua parte uguale a quella del compagno? E qual sproporzion maggiore, da quelli che amano il giusto, può notarsi di quella, che di questo mondo tale si trova, che ne possiede così gran parte che non può governarla, e tale, che non ne ha tanta che vi si possa governare? Ma quello che in infinito aggrava questo disordine, è il vedere che per l'ordinario i buoni, i virtuosi sono mendìci, gli scelerati e gl'ignoranti facultosi. Dalla radice dunque di questa disugualità de' beni nasce, signori, che il ricco è ingiurioso al povero, il povero invidioso verso il ricco: perché de' facultosi è propria la superbia, de' mendìci la disperazione. Quindi è che le oppressioni de' potenti contro i deboli paiono cose naturali, e la mala volontà de' poveri verso i facultosi nasce con esso loro. Ora, sapientissimi signori, che io vi ho scoperta la piaga, facil cosa è applicarvi il suo medicamento. Però son di parere che per riformar questo secolo non altro consiglio si trovi migliore, che venir ad una nuova divisione di questo mondo, e che ad ognuno si dia la sua parte uguale: e perché più non si incorra ne' presenti disordini, consiglio che per l'avvenire severamente si proibisca il comperare e il vendere, ché così tra gli uomini si instituirà quella santa parità de' beni, madre della pubblica pace, la quale io e altri legislatori con tanti sudori per lo passato siamo andati cercando. —</p>
<p>Lungo tempo fu ventilata l'opinione di Solone; la quale, tutto che da Biante, da Periandro e da Pittaco fosse stimata necessaria non che buona, dagli altri nondimeno fu riprovata: mercé che prevalse il parer di Seneca, il quale con vivissime ragioni fece capaci i signori tutti della congregazione, che, quando si fosse venuto alla nuova division del mondo, evidentemente ne seguiva il disordine grandissimo, che a' ghiottoni ne sarebbe toccata troppo gran parte, e ai galantuomini troppo poca. E che non, come molti aveano pubblicato, la peste, la fame e la guerra erano i più severi flagelli co' quali Iddio adirato soleva affliggere il genere umano; ma che la sferza più crudele con la quale egli poteva batter gli uomini, e la quale per sua gran misericordia non adoperava, era arricchire i villani.</p>
<p>Ributtata che fu l'opinione di Solone, Chilone fu udito ragionare in questa sentenza: — Chi di voi, sapientissimi filosofi, non conosce che l'ardente sete che gli uomini moderni hanno dell'oro e dell'argento, ha colmo il mondo dei mali che veggiamo e proviamo tutti? Qual sceleratezza, qual empietà, per esecranda che ella si sia, con facilità grande non commettono gli uomini per accumular masse grandi di danari? Meco dunque animosamente concludete tutti che per estirpar dal mondo i vizi da' quali il secol nostro tanto è oppresso, e per introdurre nel genere umano quella sorte di vita che tanto si conviene agli uomini, altra strada migliore non si trova che in perpetuo esterminar dal mondo i due infami e scelerati metalli dell'oro e dell'argento: ché così mancando la vera cagione dei presenti disordini, di necessità ancora cesseranno i mali. —</p>
<p>Molto specioso nell'apparenza fu giudicato il parer di Chilone; ma quando si venne poi all'assaggio, non stette saldo al colpo del martello delle vive ragioni. Perché fu detto che gli uomini con tanti sudori accumulavano l'oro e l'argento, perché egli è misura e contrapeso di tutte le cose: e che al genere umano, per provedersi di tutto quello che gli fa bisogno, era necessario aver qualche metallo o altra cosa di pregio, con la quale avesse potuto contracambiar quello che gli era necessario: e che quando la commodità dell'oro e dell'argento gli fosse mancata, di altra cosa si sarebbe servito in luogo di essi; la quale, salendo di prezzo, con la medesima brama dagli uomini sarebbe stata affettata, che ora facevano l'oro e l'argento. Come chiaramente si era veduto nelle Indie, dove più dell'oro e dell'argento erano stimate le conchiglie, delle quali quei popoli si servivano in vece di moneta. E Cleobolo in particolare, in rifiutar questo parere più che molto riscaldandosi, con esacerbazion grande di animo: — Sbandite, — disse — o signori, dal mondo il ferro, ché questo è il metallo che ha posto il genere umano nelle presenti confusioni. L'oro e l'argento servono all'uso destinato da Dio di esser misura di tutte le cose; ove il ferro, prodotto dalla natura per fabbricare i vomeri, le vanghe, le zappe e gli altri strumenti necessari per coltivar la terra, la malizia e crudeltà umana adopera per fare spade, pugnali e altri istrumenti di morte. —</p>
<p>Con tutto che verissimo fosse giudicato il parer di Cleobolo, da tutti i signori nondimeno della congregazione fu concluso che non essendo possibile tôr dal mondo il ferro senza impugnare il ferro e vestirsi il corsaletto, che imprudenza grande sarebbe stata moltiplicar i mali e medicar le piaghe con le ferite. Unanimemente dunque fu concluso che si ritenessero i metalli dell'oro e dell'argento: ma che a quei che li raffinavano fosse fatto sapere che per l'avvenire avessero cura di purgarli bene e di non mai levarli dal fuoco, fin tanto che non si fossero bene assicurati di aver dall'uno e l'altro metallo affatto levata quella vena di termentina che hanno in loro, la quale cagiona che gli scudi di oro e le monete di argento tanto tenacemente si attaccano nelle mani anco degli uomini dabbene.</p>
<p>Questo detto, con straordinaria gravità così cominciò Pittaco: — Il mondo, dottissimi filosofi, è caduto nelle deplorande miserie dalle quali tanto ci forziamo sollevarlo, solo perché gli uomini moderni hanno lasciato di far i viaggi loro per la strada battuta della virtù e si sono incamminati per quella de' vizi, co' quali in questo secolo corrotto più facilmente giungono ad ottener que' premi che solo si devono alla virtù. Le cose, signori, sono ridotte a stato di miseria tale, che nella casa delle dignitadi, degli onori e de' premi, niuno più, come si faceva già, entra per la porta del merito e de' virtuosi sudori, ma a guisa di ladri sagliono per le finestre colle scale a piro delle bruttissime tergiversazioni: e tale si trova che con la violenza de' doni e colla forza de' favori fino ha scoperto il tetto per entrar nella casa degli onori. Se volete riformar questo nostro secolo tanto corrotto, violentate gli uomini, e questo è il parer mio, a camminare per la strada della virtù; e con leggi severe comandate che chi vuol fare il faticoso viaggio che conduce gli uomini a conseguir i premi onorati delle dignitadi supreme, debba incamminarsi col procaccio del merito e con la sicura scorta della virtù; e levate dal mondo tante scortatoie, tante strade traverse, tanti viottoli e tante smozzatoie che vi hanno saputo inventar gli uomini ambiziosi e quei moderni ipocritoni, che, in questo nostro miserabil secolo più essendo moltiplicati che le locuste di Affrica, hanno appestato l'universo. Ché certo quale scorno maggiore può farsi alla virtù e al merito, che veder uno di questi tali posseder le dignitadi più principali, senza che altri pur sappia immaginarsi la strada che egli ha tenuto per conseguirle? Onde con molta ragione stimano molti che vi siano giunti con quell'arte magica dell'ipocrisia, con la quale questi Zoroastri affascinano, incantano e malìano gli animi dei prencipi, ancor che grandemente sagaci. —</p>
<p>Sommamente ammirato, non che lodato, da tutta la congregazione fu il parer di Pittaco, e sicuramente come eccellentissimo sarebbe stato approvato, se Periandro non avesse rivoltati gli animi di quei filosofi già risoluti: perché quest'uomo singolare, vivamente opponendosi al parere di così gran filosofo, così disse: — Il disordine, signori, ricordato da Pittaco è verissimo: ma per qual cagione i prencipi, tanto oculati e interessati negli affari degli stati loro, in questa nostra età lascino di dar come facevano già, i carichi grandi ai soggetti virtuosi e meritevoli, dal servigio de' quali ricevono utile e riputazione, e in luogo loro si servino di soggetti nuovi; suscitati dal vil fango, senza meriti di virtù, è cosa che intimamente deve esser considerata da noi. Voi sapete, signori, che in tanto è falsa l'opinione di quelli che dicono esser cosa fatale a' prencipi innamorarsi delle carogne e ne' carichi più principali servirsi di soggetti immeritevoli, che per qualsivoglia vile interesse degli stati loro disprezzano i fratelli, e fino incrudeliscono contro i propri figliuoli, non che si perdino in soverchiamente amare i servidori loro in cose nelle quali sta posta la somma degli stati loro. Non operano, signori, i prencipi a caso, come molti scioccamente credono, né, come facciamo noi, nelle azioni loro si lasciano guidare dalle passioni dell'animo; ma ogni loro operazione è interesse, e quelle cose che a' privati paiono errori e oscitazioni, sono accuratezze ed eccellenti precetti politici. Tutti quelli che hanno scritto cose di stato, liberamente confessano il primo strumento per ben governar i regni essere conferir i gradi e le dignitadi supreme agli uomini di merito grande e di conosciuto valore. Questo fondamento è notissimo a' prencipi; e chiaramente vedendosi che non l'osservano, è balordo chi si dà a credere che lo facciano per trascuraggine. Io, signori, che lungo tempo ho fatta riflessione sopra particolare di tanto rilievo, son venuto in questa ferma credenza, che gl'ignoranti, gli uomini nuovi e di niun merito, da' prencipi nella collazione degli offici grandi, delle dignitadi più principali sieno preposti ai soggetti letterati e meritevoli, non per difetto de' prencipi, ma, mi arrossisco dirlo, per vizio de' virtuosi. Confesso con esso voi che i prencipi hanno bisogno di ministri letterati e di sperimentato valore; ma niuno di voi mi negherà che anco somma necessità non abbiano della fedeltà. Ed è cosa chiara che, se gli uomini meritevoli, se i ministri di valore così a' prencipi loro riuscissero fedeli come sufficienti, così grati come virtuosi, che noi non ci dorrebbemo del presente disordine di veder gl'immeritevoli nani in quattro giorni divenuti giganti, e non piangerebbemo la meraviglia di veder le vili cocozze in brieve tempo sormontate sopra i peri, e seder nella cattedra della virtù l'ignoranza, nel tribunale del valore l'inezia. Lo stimar il proprio valore, il suo merito il doppio più del vero prezzo, è vizio comune a tutti gli uomini; ma tanto grande in particolare è la presunzione che gli uomini virtuosi hanno di loro stessi, che colle dignitadi conferite loro fino pretendono di più accrescere la riputazione del prencipe, che di esser onorati dalla munificenza di lui: e molti ho veduti così bruttamente gonfi e innamorati del valor proprio, che fino hanno stimata beatitudine maggiore del prencipe l'occasione che essi hanno avuta di onorar i loro pari, che felicità propria l'essersi abbattuti in un prencipe liberale. Di maniera tale che questi tali, le grazie, le dignitadi e le grandezze conferite loro solo riconoscendo dal proprio merito, ne' bisogni maggiori de' prencipi loro benefattori sono riusciti così poco grati, che di loro stessi avendo mossa nausea grande, come uomini pieni di somma perfidia sono abborriti, e hanno cagionato il presente grandissimo disordine, che i prencipi in quelli che vogliono esaltare ai carichi supremi, alle dignitadi maggiori, in luogo del valore, del merito e della virtù conosciuta, cercano la fedeltà e la confidenza, per aver ne' bisogni loro gratitudine: beneficio che più sicuramente sperano conseguir da quelli che, privi della pretensione d'ogni merito proprio, ogni loro buona fortuna riconoscono dalla mera liberalità del prencipe. —</p>
<p>Non così tosto Periandro pose fine al suo dire, che Biante favellò in questa guisa: — Niuno si trova tra noi, saggi signori, che benissimo non conosca che il mondo tanto si è depravato, solo perché il genere umano sfacciatissimamente si è partito da quelle leggi santissime, colle quali il grande Iddio gli diede la stanza dell'universo per sua abitazione: né per altra cagione egli pose i francesi nella Francia, gli spagnuoli nella Spagna, i tedeschi nell'Alemagna e legò il brutto diavolo nell'Inferno che per beneficio della perpetua pace universale, che voleva che regnasse tra tutte le nazioni dell'universo. Ma poiché l'avarizia e l'ambizione, stimoli che sempre hanno tirati gli uomini al precipizio delle più crudeli sceleratezze, condusse i francesi, gl'italiani, i tedeschi, i greci e le altre nazioni a passar nelle provincie altrui, nacquero que' mali che noi, e piaccia a Dio che non sia indarno, cerchiamo di medicare. E se quello è vero che confessiamo tutti, che il grande Iddio niuna cosa abbia operato indarno, anzi se ogni operazion di lui ha misteri grandissimi, perché volete voi che Sua Divina Maestà tra gli spagnuoli e i franzesi abbia fabbricati gli inaccessi monti Pirenei, tra gl'italiani e gli alemanni le Alpi scoscese, tra i franzesi e gl'inglesi lo spaventevol canale d'Inghilterra, perché tra l'Affrica e l'Europa il mar Mediterraneo, perché i fiumi larghi dell'Eufrate, dell'Indo, del Gange, del Tigri, del Danubio, del Nilo, del Reno e altri, eccetto perché per la difficultà de' passi e de' traghetti le nazioni si contentassero di abitar la stanza loro? E perché la Maestà Divina benissimo conobbe che allora si sarebbe sconcertata l'armonia della pace universale, e che allora il mondo bruttamente si sarebbe empiuto di mali immedicabili, quando fosse seguìto il disordine che la sfacciatezza degli uomini avesse trapassati i confini fabbricati dalla sua divina mano, per grandemente difficultar disordine tanto importante, all'altezza e a' precipizi orrendissimi de' monti, alla larghezza e rapidezza de' fiumi, all'immensità de' mari aggiunse la moltitudine e varietà de' linguaggi: ché se altramente fosse, così gli uomini tutti usarebbono la lingua medesima, come gli animali tutti della medesima specie cantano, urlano e muggiscono nel modo stesso. Poiché dunque l'ardir umano ha forati i monti e non solo ha passati i più precipitosi e larghi fiumi, ma fino è arrivato alla temerità di por in manifesto pericolo se stesso e le sue sostanze in un picciol legno, e con esso non ha dubitato di varcar l'immenso Oceano, è succeduto il disordine gravissimo, che i romani antichi, per tacer le altre infinite nazioni che hanno commesso la medesima temerità, con non essersi saputi contentar del dominio di tutta Italia, hanno rovinato le cose altrui e sconcertate le proprie. Il vero rimedio dunque di tanto disordine è violentar prima tutte le nazioni a ritornar alle patrie loro: e affine di assicurarsi che per lo tempo avvenire più non succedino i medesimi mali, son di parere che affatto si demolischino i ponti fabbricati per la commodità di varcar i fiumi e che si ruinino le strade fatte per passar i monti, i quali dall'industria degli uomini devono esser resi più inaccessibili di quello che sono stati fabbricati dalla natura: e dico che sotto crudelissime pene si proibisca la navigazione, fino al termine che ad alcuno nemmeno sia lecito fabbricar picciole barche per varcare i fiumi. — Con straordinaria attenzione fu udito il parer di Biante, il quale mentre dagl'ingegni grandi della congregazione sottilmente fu esaminato, fu trovato non esser buono: mercé che conobbero tutti quei filosofi che gli odi ancor che intensi che si veggono regnar tra le nazioni diverse, non, come molti scioccamente hanno pubblicato, sono naturali, ma cagionati per gli artifici de' prencipi, valentissimi maestri nel saper praticar la trita sentenza del "<foreign lang="lat" rend="italic">divide et impera</foreign>", e che in tutte le nazioni unite insieme trovandosi quella perfezione di costumi che non si vede nelle particolari, con peregrinazione del mondo altri facilmente acquistava quella esatta prudenza che solo si trovò nel grande Ulisse, perché avendo camminato molto paese, avea veduti e osservati i costumi d'infinite nazioni: beneficio che con commodità grande si conseguiva dall'uso della navigazione, anco per questo necessarissima al genere umano. Perché avendo la maestà di Dio, come bene si conveniva all'immensità della sua potenza, creato questo mondo di grandezza quasi incomprensibile, e avendolo empiuto di cose preziose, e ad ogni provincia avendo dato qualche dono particolare, la navigazione, invenzione maggiore che abbia saputo escogitare e che possa esercitar l'ingegno umano, talmente lo rendeva picciolo, che gli aromati delle Molucche, ancor che lontani per più di quindicimila miglia, agl'italiani nondimeno, per la copia grande che ne hanno, paiono nati ne' giardini delle case loro.</p>
<p>Così ebbe fine il parer di Biante, quando Cleobolo, levatosi in piedi, poiché con un molto profondo inchino onorando i signori tutti della congregazione parve che da essi pigliasse licenza di dire, parlò in questa sentenza: — Chiaramente m'avveggio, sapientissimi signori, che la riforma del presente secolo, negozio per se stesso facilissimo, dai diversi e stravaganti pareri nostri più tosto vien reso impossibile che difficile. E per parlar con quella libertà che è degna di questo luogo e del negozio gravissimo che abbiamo per le mani, mi crepa il cuore di scoprir anco in noi il comun difetto di quegl'ingegni ambiziosi e leggieri, che salendo ne' pubblici pulpiti, coi loro nuovi e curiosi concetti più si affaticano di altrui mostrare la bellezza degl'ingegni propri, che con materie utili e con dottrine sode voglino giovar a quelli che ascoltano. Perché per trar dal fango de' vizi il genere umano, nel quale bruttamente egli è caduto, a che proposito nel petto degli uomini si deve far la manifattura tanto pericolosa del finestrellino che ha consigliato Talete? E per qual cagione dobbiamo noi intraprendere l'impresa laboriosissima di dividere il mondo in parti uguali, che ha proposta Solone? E il partito ricordato da Chilone di sbandir dal mondo l'oro e l'argento, quello di Pittaco di forzar gli uomini a camminar per la strada del merito e della virtù, e l'ultimo di Biante di volere che si alzino monti e che si rendino più scoscesi di quello che gli ha fabbricati la natura, e che per l'avvenire si estermini dal mondo il miracolo della navigazione, la qual sola ha fatto conoscere alle genti quanta sia l'altezza dell'ingegno umano, non sono eglino concetti sofistici e affatto chimerosi? La considerazione maggiore che devono avere i riformatori nostri pari, come so che sapete tutti, è che il rimedio che altri vuol applicare al male de' vizi che si devono estirpar dal mondo, sia facile ad essere posto in atto pratico: che presto, secretamente e senza strepito faccia l'effetto suo, e che con animo allegro sia accettato da quelli che devono esser riformati; ché con operar diversamente da questi precetti ch'io dico anzi si difforma che si riformi il mondo. E certo con molta ragione; poiché sommamente biasimato sarebbe quel medico, che all'infermo ordinasse medicamento impossibile ad essere posto in uso e che più del male travagliasse l'infermo. Quindi è che debito strettissimo de' riformatori, prima che scoprire la piaga de' vizi altrui, è di provedersi della sicura ricetta per medicarla; essendo degno di severo castigo quel chirurgo che prima apre la vena dell'infermo, e poi corre per la casa cercando le pezze per fasciarla: perché non solo somma imprudenza, ma empietà grande è con la pubblicazione de' vizi altrui infamar gli uomini e mostrare al mondo che i mali sono cresciuti a tal colmo, che opra umana più non può medicarli: e però il gran Tacito, il quale appo quelli che l'intendono bene, sempre ha parlato bene, in questo particulare consiglia ognuno "<foreign lang="lat" rend="italic">omittere potius praevalida et adulta vitia, quam hoc assequi, ut palam fieret quibus flagitiis impares essemus</foreign>". Quei signori che vogliono atterrare una quercia annosa, scioccamente si consigliano se con la forfice vanno tagliando le più alte cime de' rami; i saggi, come ora faccio io, pongono l'accétta alla radice maggiore. Dico dunque che la riforma tutta del presente secolo sta posta in queste poche parole: "premiar i buoni e punire gli scelerati". —</p>
<p>Qui tacque Cleobolo; al parer del quale così violentemente si oppose Talete milesio, che evidentemente fece conoscere ad ognuno quanto sia cosa pericolosa anco con la verità offender quelle persone che vivono nel credito della bontà e della prudenza, perché tutto infocato nel volto proruppe in queste parole: — E io e questi altri signori ancora, sapientissimo Cleobolo, poiché come sofistici e chimerosi avete scherniti i pareri nostri, dalla rara prudenza vostra aspettavamo che per curar l'infermità de' presenti mali dalle Indie aveste portato qualche nuovo e miracoloso belzuar, quando per lo più facile avete proposto il più, non dico difficile, ma impossibil medicamento che avessero potuto chimerar mai i supremi prencipi delle più curiose carote, Caio Plinio e Alberto Magno. Non si trova alcuno tra noi, Cleobolo mio, che, prima che fosse ricordato da voi, benissimo non sapesse che la riforma dell'universo tutta dipende dal premiare i buoni e dal castigar i tristi; ma io domando a voi quali in questo nostro secolo sieno i perfetti buoni, quali i veri tristi, e vorrei sapere se l'occhio vostro scorge quello che finora non ha mai conosciuto altr'uomo vivente, di saper discernere la vera dalla finta bontà. Non sapete voi che gli artifici degli ipocriti moderni son giunti al colmo di tanta perfezione, che in questo nostro infelicissimo secolo quei sono i più fini scelerati, che altrui paiono più perfettamente buoni? e che quegli uomini affatto perfetti che vivono con una sincera schiettezza di animo, con una bontà senza fuco, senza fallacia e senza artifizio alcuno d'ipocrisia, sono riputati scandalosi e uomini di vita rilassata? Ognuno, Cleobolo, per instinto di natura ama i buoni e sommo odio porta agli scelerati; ma i prencipi, e per instinto di natura e per interesse: e quando gl'ipocriti e gli altri furbi fini dagli uomini grandi sono esaltati e i buoni oppressi o vilipesi, non è per elezione propria del prencipe, ma per inganno altrui. Solo da Dio la vera bontà è conosciuta e premiata, i vizi sono scoperti e puniti, perché egli solo penetra nel cupo e profondo cuor delle persone; e anco noi col rimedio del finestrellino proposto da me vi avrebbemo penetrato se l'inimico degli uomini in questo campo nel quale io aveva gettato il grano di così buon ricordo non avesse sopraseminata la zizzania. Ma le leggi nuove, ancor che sante e buone, sempre sono state e mai sempre saranno impugnate da que' viziosi che da esse vengono puniti, e l'artificio degli ipocriti di rimediar alla vergogna privata sotto colore della carità pubblica, così come non comincia, così non fornirà ora. —</p>
<p>Incredibile soddisfazione alla congregazione diedero le ragioni addotte da Talete; la quale perché tutta rivolse gli occhi verso Periandro, egli, come se con quell'atto gli avessero comandato che dovesse dire il parer suo, così cominciò: — La diversità de' pareri che fin ora ho uditi da voi, sapientissimi filosofi, mi ha confermato nell'antica opinion mia che i quattro quinti degl'infermi muoiono perché il mal loro non è conosciuto da' medici: i quali negli errori loro sono degni di scusa, perché altri facilmente s'inganna in quelle cose alla cognizione delle quali cammina col piede della congettura. Ma che noi, che dalla maestà di Apollo siamo stati giudicati il sale della terra, nella cura dell'infermo secolo presente non sappiamo venire in cognizione della vera cagione del male che l'aggrava, tanto maggior vergogna ci arreca, quanto il male che dobbiamo medicare non è ascoso entro le vene, ma così è patente e manifesto ad ognuno, ch'egli stesso ad alta voce chiama l'aiuto de' medicamenti delle riforme: e pur fin ora con la varietà di tanti pareri che io ho uditi da voi, parmi che vogliate medicar il braccio sano in vece del petto infistolito. Ma, signori miei, poiché così vuole il comandamento di Apollo, così ci violenta la nostra riputazione e così ricerca da noi la carità che dobbiamo avere verso l'età nostra tanto afflitta, leviamoci, vi priego, dal volto la maschera del rispetto, che fin ora vi abbiamo portata tutti, e parliamo libero. Sempre tra gli uomini ha regnato il disordine gravissimo, che tanto domina di presente e che piaccia alla maestà di Dio che anco non sia per regnare nell'avvenire, che mentre gli uomini potenti coi vizi loro detestandi hanno sconcertato il buon vivere del genere umano, con le universali riforme poi si cerca riordinarlo emendando i difetti de' privati. Ma non sono, ancorché, io lo confesso, mali gravi, le falsitadi, le avarizie, le superbie e le ipocrisie degli uomini privati, i vizi che tanto hanno depravato l'età nostra; perché le leggi santissime, ad ogni delitto, ad ogni brutta azione altrui avendo posto pene gravi, il genere umano così ubbidiente si vede verso le leggi, così timoroso della giustizia, che pochi ministri di lei fanno tremare e tengono a freno i milioni degli uomini, e nella pace si vive con tanta tranquillità, che il ricco senza suo gravissimo pericolo non può opprimere il povero, e ognuno con l'oro scoperto in mano così di giorno come di notte anco per le più folte foreste, non che per le pubbliche strade, cammina sicuro. Ma le pericolose infermità del mondo manifestamente si scuoprono allora che la pubblica pace si àltera: onde siamo forzati confessar tutti che l'ambizione, l'avarizia e la diabolica ipoteca speciale che la spada di alcuni prencipi potenti si ha usurpata sopra gli stati di chi meno può, è la vera pietra degli scandali che tanto travaglia il presente secolo. Questa, signori, ha empiuto il mondo di odi, di sospetti, e l'ha bruttato di tanto sangue, che gli uomini, creati dalla maestà di Dio con un cuor umano, con un genio civile, sono divenuti crudelissime fiere che tra esse con ogni sorte di immanità si dilaniano. Mercé, signori, che l'ambizione di questi ha cangiata la pubblica pace in una crudelissima guerra, la virtù ne' vizi, la carità e l'amor del prossimo in odi tanto intestini, che dove al leone i leoni tutti paiono leoni, solo agl'inglesi lo scozzese, agli alemanni l'italiano, agli spagnuoli il francese, agl'italiani l'alemanno, lo spagnuolo, il francese e ogni altro straniere, non uomini, non fratelli, come sono, ma paiono animali di altra specie. Di maniera tale che, per l'inesplebile ambizione degli uomini potenti dalla forza bruttamente essendo stata oppressa la giustizia, il genere umano, nato, allevato e lungo tempo vissuto sotto il governo di santissime leggi, ora fieramente incrudelito contro sé, vive col fiero instinto delle fiere di opprimere chi meno può. Il furto, signori, delitto sopra tutti gli altri sceleratissimo, e tanto perseguitato dalle leggi, che, solo commettendosi in un vuovo, porta seco la pena capitale, e che tanto infama chi lo commette: — a tanta cecità la scelerata ambizione di regnare ha condotti gli uomini potenti, che il rubare con ogni sorte di perfidia gli stati altrui, non ribalderia esecranda, come veramente ella è, ma stimano mestiere nobilissimo e solo degno di re: e lo stesso maestro delle politiche empietà, Tacito, per cattivarsi la buona grazia de' prencipi, non si è vergognato di pubblicar al mondo che "<foreign lang="lat" rend="italic">in summa fortuna id aequius quod validius, et sua retinere privatae domus, de alienis certare regiam laudem esse</foreign>". Se quello, sapientissimi signori, è vero, che verissimo confessano i politici tutti, che i popoli sieno scimmie de' prencipi, come in tanti vizi di quei che comandano, virtuosamente sapranno viver quieti quelli che ubbidiscono? Il tôrre, signori, un regno ad un prencipe potente è negozio grave che non può farsi da un uomo solo; e — notate quanto la sete del dominare può in un animo ambizioso — per conseguire il fine di così brutto intento, hanno fatta una raunanza di uomini armati, i quali acciò non temino la vergogna che altrui arreca il rubare le facultadi del suo fratello, l'ammazzare gli uomini e l'abbruciare le cittadi, il nome vergognoso di ladro hanno convertito in quello di coraggioso soldato, quello di scelerato ladrone in valoroso capitano. E quello che aggrava tanto disordine è che per difender gli stati propri dalla rapacità di queste arpie, anco i prencipi buoni sono stati forzati precipitar ne' medesimi inconvenienti; perché questi e per assicurar gli stati propri e per ripetere le cose rubate loro e per vendicarsi de' ladri da' quali sono stati offesi, hanno occupati gli stati loro: onde allettati dal guadagno anco essi si sono dati a quel medesimo vergognoso mestiere di rubare gli stati al compagno, che prima tanto avevano in orrore. Disordine che ha cagionato che l'arte dello spogliar altri de' suoi regni è divenuta scienza pregiata, e l'ingegno nobilissimo umano, nato per contemplare e per ammirare i miracoli de' cieli e le maraviglie della terra, tutto si è applicato in inventar machinazioni e stratagemmi per fabbricar tradimenti, e le mani, fatte per coltivar la terra che ne pasce, in ben saper maneggiar le armi per ammazzarci insieme. Questa che io vi mostro è la piaga tanto fetente che quasi a morte ha ridotto il secol nostro; e il vero medicamento per risanarla è che i prencipi che attendono a questi mestieri, si emendino e si contentino della grandezza della presente fortuna loro: ché certo parmi cosa troppo strana che si trovi tal re che non può quietar l'ambizion sua anco con l'assoluto comando che ha sopra venti milioni di uomini. I prencipi, signori, come ben sapete tutti, dal grande Iddio sono stati instituiti sopra la terra per beneficio del genere umano. Però non solo dico esser bene che si ponga freno all'ambizione che i prencipi hanno di tôr gli stati altrui, ma stimo cosa necessaria che fino dall'ultima radice si tolga l'ipoteca speciale che ho detto che pretendono alcuni che la spada loro abbia sopra tutti gli stati ove ella può; e sopra tutte le cose consiglio che si limiti la grandezza de' principati, non essendo possibile che regni soverchiamente grandi sieno governati con quella esatta diligenza e buona giustizia che ricerca il bisogno de' popoli e che i prencipi sono obbligati; ché mai si trovò monarchia soverchiamente grande, che per li disordini della trascuratezza e delle negligenze di quelli che la governano, in poco tempo non precipitasse. —</p>
<p>Qui Periandro pose fine al suo dire, quando Solone così gli si oppose: — La vera cagione, Periandro, de' presenti mali, la quale con molta libertà di lingua è stata ricordata da te, da noi non per ignoranza, come forse credi, ma è stata ommessa per prudenza. Non così tosto il mondo cominciò a popolarsi di uomini, che nacquero i disordini che pur ora hai addotti, che chi meno poteva era oppresso da chi aveva forza maggiore: e tu sai che il rendere la luce degli occhi a chi è nato cieco, non è cura di medico accorto. Dico questo perché il medicare un occhio infermo e il riformare i trasandati costumi degli uomini camminano di passo pari: percioché così come l'accorto medico lo stesso primo giorno che vede l'occhio offeso dal male lacrimare, pon mano a far i lacci, ad ordinar i cauteri, ed è forzato lasciar l'infermo guercio, quando l'occhio essendosi chiuso egli è stato tardo a chieder rimedio al suo male; così i riformatori la stessa prima ora che tra gli uomini veggono introdursi abuso alcuno, con severi rimedi devono opporglisi: poiché come prima i vizi e le corruttele hanno pigliato piede gagliardo, più saggio consiglio è tollerare il male, che con pericolo di cagionar inconvenienti peggiori intempestivamente cercar di curarlo: più pericolosa cosa essendo tagliar ad uno una natta invecchiata, che brutta a tollerarla. Oltre che noi siamo qui per ricordare, anco con modestia, i disordini de' privati, per tacere e seppellire i disordini de' prencipi, de' quali, chi è saggio, o ragiona bene o tace. Mercé che non avendo essi in questo mondo superiore alcuno, la riforma loro tutta sta posta in mano di Dio, a' quali egli ha dato la prerogativa del comandare, e a noi la gloria dell'ubbidire. E certo con molta ragione, poiché i sudditi solo con la buona e santa vita loro devono correggere i difetti di chi li domina: perché il cuor de' prencipi stando nelle mani di Dio, allora che i popoli demeritano appresso Sua Divina Maestà, egli suscita loro contro i Faraoni, e per lo contrario intenerisce gli animi di chi domina e gli empie di virtù prestanti, quando i popoli con la fedeltà e coll'ubbidienza hanno meritato l'aiuto divino. —</p>
<p>Con queste parole, lodate da tutta la congregazione, Solone pose fine al suo dire: dopo le quali così cominciò Catone: — Degni d'infinita meraviglia, sapientissimi greci, sono stati i pareri vostri, e con essi egregiamente avete sostentata l'opinione che di voi hanno i letterati tutti, perché né più intimamente né più al vivo potevano essere scoperte e altrui additate le corruttele, i vizi e quelle piaghe verminose, dalle quali l'infelice secolo presente tanto è angustiato. Né i pareri vostri, colmi d'infinita prudenza e di saper sopraumano, in questo luogo sono stati rifiutati, perché compitamente non siano stati eccellenti: ma perché il male così fattamente si è abituato nelle vene e tanto ha penetrato nelle ossa, che la complessione del genere umano si è indebolita fino al termine che la virtù vitale cede alla grandezza del male de' vizi: cosa che chiaramente ci fa conoscere che noi abbiamo per le mani la cura disperata di un tisico che sputa marcia e gli cadono i capelli di capo. Negozio molto laborioso, signori miei, è quello de' medici, quando i mali dell'infermo sono molti, e l'uno tanto diverso dall'altro, che i medicamenti refrigeranti, buoni per lo fegato abbruciato, debilitano lo stomaco; e appunto questa posso dir io che sia l'insuperabile difficultà del nostro negozio, perché tanti di numero sono i mali che travagliano l'età nostra e hanno travagliate tutte le altre, che uguagliano le stelle del cielo e le arene del mare, e tra di loro più sono diversi e vari, che non sono i fiori de' prati. Onde è che io stimo disperata questa cura e l'infermo affatto incapace di aiuto umano: e però son di parere che faccia bisogno ricorrere ai voti e agli altri aiuti divini che in somiglianti casi disperati si sogliono implorare e impetrare dalla misericordia di Dio. La più sicura tramontana, signori miei, che nei negozi ardui conduce gli uomini al sicuro porto della perfezione, è nei travagli presenti governarsi con gli esempi delle cose passate, perché "<foreign lang="lat" rend="italic">pauci prudentia honesta ab deterioribus, utilia ab noxiis discernunt, plures aliorum eventis docentur</foreign>". E se noi, come dobbiamo, vogliamo approvar questa considerazione, trovaremo che altre volte essendo il mondo caduto in queste medesime difficultadi, non pensiero degli uomini, ma cura del grande Dio è stata il risanarlo, il quale co' diluvi universali dal mondo ha levata la carne umana piena di vizi abbominevoli e incorrigibili. E certa cosa è, signori, che quando altri vede la sua casa con le mura tutte fesse, col tetto ruinoso e co' fondamenti talmente debilitati, che apertamente minacciano ruina, e la vigna trasandata talmente, che non facendo più capi buoni, non può essere propaginata, più saggio consiglio è demolir la casa, estirpar la vigna e porsi a rifar da capo l'una e l'altra, che consumarsi nel rattoppar le mura e in coltivar quelle viti, che altro non producono che inutile lambrusca. Però, poiché il viver degli uomini così bruttamente dai vizi è stato depravato, che per opera umana più non può essere ritornato alla sua antica salute, di tutto cuore supplico la Maestà Divina, e consiglio voi a far meco il medesimo, che di nuovo apra le cataratte de' cieli e mandi sopra la terra nuovi diluvi di acque e incrudelisca contro il genere umano e medichi le incurabili piaghe di lui con gl'impiastri della morte; ma che però il tutto si faccia con questo temperamento, che in una nuova arca sieno serbati i fanciulli maschi che non hanno passato l'anno duodecimo, e che il sesso femminile di ogni età talmente sia consumato, che di lui altro non rimanga che la sola memoria infelice: e supplico la medesima Divina Maestà, che siccome alle api, ai pesci, agli scartafoni e ad altri infiniti animali ha conceduto il pregiato e singolar beneficio di procrear senza l'aiuto della femmina, della medesima grazia voglia far degni gli uomini. Perché, signori miei, affatto mi son chiarito che, mentre viveranno donne al mondo, gli uomini saranno un branco di sciagurati. — Non è possibile credere quanto il ragionamento di Catone stomacasse tutta la congregazione: la quale in così grande orrore ebbe lo sconcertato concetto de' diluvi, che tutti quegli onorati filosofi, prostratisi in terra, con le mani alzate verso il cielo, divotamente supplicarono l'onnipotente Dio che conservasse il pregiato sesso femminile e che preservasse il genere umano da' nuovi diluvi, i quali solo mandasse per estirpare dal mondo quegl'ingegni scomposti e sbardellati, quegli animi sconcertati e sgangherati, que' cervellacci eterocliti e chimerosi, che, depravati da un pessimo giudicio e da una soverchia opinione che hanno di loro stessi, altro nell'intrinseco loro non sono che uomini furiosi, con un capo pieno d'ambizione senza meta, di una superbia senza fine: e che quando il genere umano per li suoi demeriti appresso Sua Divina Maestà si rendesse indegno della sua misericordia, lo battesse con i flagelli della peste, della guerra e della fame, e che sino adoperasse il crudelissimo, che avea ricordato Seneca, di arricchire i villani: ma che lo preservasse dalla crudele e orrenda calamità di dar il comando sopra gli uomini a quei satraponi insolenti, che altro non essendo che buon zelo e diabolica imprudenza, farebbono tagliare il mondo a pezzi, quando potessero porre in atto pratico i bestiali e sconcertati capricci che ogni ora nascono loro nel capo.</p>
<p>Questo fine tanto infelice ebbe il parere di Catone, quando Seneca così cominciò: — Le riforme, signori miei, e allora più particolarmente che i disordini sono maggiori, in tanto non fa bisogno, come veggio che hanno consigliato molti delle signorie loro, che sieno trattate con le acerbezze, che anzi devono esser maneggiate con somma piacevolezza, e, non altrimenti che le ferite nelle quali sia entrato lo spasimo, devono esser toccate con la mano leggiera: percioché gran vergogna arreca al medico che, l'ammalato morendo con la medicina in corpo, ognuno conosca che più del male gli ha nociuto il medicamento. Il passare da uno estremo all'altro e tralasciare i debiti mezzi, è consiglio temerario, perché la natura degli uomini non è capace delle violente mutazioni; e se è vero che il mondo in molte migliaia di anni sia caduto nell'infermità de' presenti mali, non poco saggio ma affatto pazzo è colui che in pochi giorni pretende ridurlo all'antica sanità: e quell'infermo che, prima essendo grasso, in una molto lunga malattia grandemente si è ismagrito, sicuramente creperà, se nella prima settimana della sua convalescenza con la soverchia crapula crederà di ritornare alla sua prima grassezza; ma felicemente conseguirà l'intento suo, se modestamente si ciberà, e avrà quella pazienza che alla sua perfezione conduce qualsivoglia incancherito negozio, mercé che "<foreign lang="lat" rend="italic">quae longo tempore extenuantur corpora, lente reficere oportet</foreign>". Oltre ciò, nelle riforme esattamente si deve considerare la condizione di quelli che riformano e la qualità di quelli che devono essere riformati. Noi riformatori, tutti siamo filosofi, uomini di lettere; se quelli che devono esser riformati, solo sono librai, stampatori, artefici di carta, bottegai d'inchiostro, di penne e di altre cose tali spettanti allo studio delle buone lettere, egregiamente correggeremo i difetti loro: ma se porremo mano a voler emendare le sporcizie dei mestieri altrui, faremo errori peggiori, e più saremo ridicoli al mondo di quel calzolaio che voleva dar giudicio de' colori e che ardiva censurare le pitture di Apelle. E con questa occasione son forzato ricordare il vizio ordinario di noi altri letterati, i quali per quattro <foreign lang="lat" rend="italic">cuius</foreign> che ci troviamo avere nel capo, pretendiamo di saper tutte le cose, e non ci accorgiamo che, quanto prima usciamo fuori delle materie trattate da' nostri libri, diciamo spropositi da staffilate. Dico questo, signori, perché niuna cosa più è contraria alle riforme, che il camminare in esse al buio: il che accade quando i riformatori, de' vizi di quei che devono esser riformati, non hanno perfettissima ed esattissima cognizione. Ed è chiara la ragione: perché niuna cosa più fa non solo perseverare ma ostinar altrui nel male, che accorgersi che chi riforma non è ben informato dei difetti di quelli che devono esser riformati; e che questo ch'io dico sia il vero, chi è di noi, signori, che abbia cognizione delle falsitadi de' notari, delle prevaricazioni degli avvocati, delle simonie de' giudici, degl'imbrogli de' procuratori? chi delle ribalderie degli speziali, de' furti de' sarti, de' latrocini de' macellai, delle sceleratezze di mille altri artigiani? E pure tutti questi eccessi devono esser corretti da noi: e se porremo mano ad emendare simili disordini tanto lontani dalla nostra professione, non sembraremo noi tanti ciechi che si affatichino per stagnare una b¢tte, che, tutta essendo fessure, sparge il vino per ogni lato? Queste cose, signori, che io vi dico, servono per chiaramente farvi conoscere che nella riforma allora si cammina bene quando il marinaro discorre de' venti, il soldato conta le ferite, il pastore le pecore, il bifolco i buoi. Il voler noi pretendere di saper tutte le cose, è manifesta presunzione: il darsi a credere che in ciaschedun'arte non si trovino quattro uomini buoni, timorati di Dio e della loro riputazione, è aperta malignità, spalancato giudicio temerario. Però son di parere che di ciascheduno mestiere si chiamino qui quattro soggetti di conosciuta bontà e valore, e che ognuno riformi l'arte sua; perché quando il calzolaio giudicherà le scarpe e le pianelle, il sarto i vestiti, gli speziali gl'impiastri e i cerotti, i pizzicaruoli i lardi e i salami, e ognuno correggerà il suo mestiere, pubblicaremo al mondo una riforma degna di noi e de' presenti bisogni. —</p>
<p>Ancor che da Pittaco e da Chilone sommamente fosse lodato il parer di Seneca, e che, vedendo gli altri filosofi, esser di contraria opinione, dicessero che si protestavano avanti Dio e gli uomini che per riformar i vizi del genere umano non era possibile servirsi di altro consiglio migliore di quello che avea ricordato Seneca, gli altri filosofi nondimeno della congregazione più dello stesso spropositato parer di Catone l'ebbono in tanto orrore, che con indignazion grande gli dissero che fortemente rimanevano maravigliati e scandalizzati di lui, che con voler nel numero loro ammettere altri riformatori, così poco onore avesse fatto alla maestà di Apollo, che mirabili, non che sufficienti, gli aveva stimati per quel negozio. Che non era saggio consiglio cominciar la riforma generale del mondo dalla vergogna propria; perché tutte le risoluzioni che scemano il credito di chi le pubblica, mancano di quella riputazione che era l'anima che dava il ben essere a tutti i negozi: e che la giurisdizione, materia più gelosa dell'onor delle mogli, da un suo pari che facea professione di essere il protosavio degli scrittori latini, non doveva esser trattata con tanta prodigalità: e che i più saggi consentivano tutti che venti libbre di sangue cavato dalla miglior vena della vita era ben impiegato per difendere o per acquistare una sola uncia di giurisdizione: e che colui che si trovava aver la spada in mano per lo manico e che la dava al nemico per doverla ricever poi da lui per la punta, pativa di quella infermità che si cura coll'elleboro.</p>
<p>Straordinaria afflizione di animo i signori tutti della congregazione sentirono, quando, dopo la rifiutazione del parer di Seneca, videro il negozio della riforma affatto precipitato; perché nel Mazzoni, come in uomo novissimo, avevano poca speranza che fosse per dir cosa mediocremente buona: di che se bene il Mazzoni a molti segni si avvide, egli nondimeno senza punto perdersi di animo intrepidamente così disse: — Non per mio merito alcuno, sapientissimi filosofi, da Apollo son stato ammesso in questa veneranda congregazione, ma per grazia specialissima di Sua Maestà; e benissimo conosco che in questo virtuosissimo congresso mio debito più è di adoperar gli orecchi che la lingua, dovendo imparare e tacere. E certo che in ogni altra occasione non ardirei di ragionare: ma trattandosi di riforme, e modernissimamente venendo io dal mondo, dove d'altro più non si ragiona che di riforme e di riformatori, vorrei che in questa materia, che io tanto ho per le mani, tacesse ognuno, e la lasciasse ragionare a me solo, che posso vantarmi di essere l'Euclide di questa mattematica. Consentitemi, vi prego, ch'io dica che nel raccontar i vostri pareri mi siete sembrati que' medici poco accorti che perdono il tempo nel collegiare, e che si consumano nelle dispute, senza aver visitato l'infermo e udita da lui l'istoria del suo male. Noi, signori, dobbiamo curare il secolo presente dalle pericolose infermitadi dalle quali bruttamente lo veggiamo oppresso. Ci siamo affannati tutti in ritrovar la vera cagione de' mali, in escogitare i veri rimedi per curarlo; né alcuno di noi è stato accorto di visitar l'infermo. Però, signori, io consiglio che si faccia venir qua il Secolo, che s'interroghi del suo male, e che a carne nuda si vegghino le parti offese, ché così facilissima ci si renderà la cura che voi tenete per disperata. —</p>
<p>Tanto alla congregazion tutta piacque il ricordo del Mazzoni, che i signori riformatori subito comandarono che fosse chiamato il Secolo; il quale incontinente dalle quattro Stagioni dell'anno in una seggia fu portato nel palagio delfico. Questi era un uomo vecchio di anni, ma però di così gagliarda e robusta complessione, che mostrava di dover vivere ancora molti secoli. Solo pareva che patisse di difficultà di respirare, e nel parlare mostrando gran fiochezza di voce sempre si lagnava. Di che quei filosofi grandemente essendo rimasi maravigliati, l'interrogarono per qual cagione avendo egli la faccia molto rubiconda, la quale era indizio di vigoroso calor naturale e di eccellente gagliardia di stomaco, stava tanto affannato: e che si ricordavano che cento anni prima, in tempo che il color della sua faccia era tanto giallo, che pareva che egli avesse la literizia, parlava nondimeno francamente e mostrava maggior robustezza di forze: e ch'egli da essi era stato chiamato per risanarlo dalle infermitadi che lo travagliavano; che però liberamente propalasse i suoi mali.</p>
<p>Allora a quei filosofi così rispose il Secolo: — Io, signori, poco dopo che nacqui, caddi nei mali che ora mi travagliano: la faccia ho ora così rossa, perché le genti la mi hanno abbellita con gli strisci e colorata con le pezze di levante. Il mio male somiglia il flusso e reflusso del mare, che sempre ha in sé l'acqua medesima, se ben cala e cresce: con questa vicissitudine però, che quando ho la ciera buona di fuori, il male, come provo ora, è di dentro, e allora che ho la ciera cattiva di fuori, il bene è di dentro. Quali poi sieno le infirmitadi dalle quali tanto son di presente martorizzato, spogliatemi questa speciosa giubba con la quale le buone persone hanno ricoperte le magagne di un morto che spira, vedetemi ignudo come mi ha fatto la natura, e verrete in piena cognizione che io son un cadavero vivo. — Corsero allora i filosofi tutti, e ignudo avendo spogliato il Secolo, videro che l'infelice sopra la carne avea quattro dita di croste di apparenze, che lo mangiavano vivo. Allora i signori riformatori si fecero portar diece rasoi, e ognuno di essi avendo pigliato il suo, con sollecitudine e diligenza grande si posero a tagliar il male delle croste di quelle apparenze; ma trovarono ch'elleno talmente avevano penetrato fino al vivo dell'osso, che in tutto quel gran colosso non si trovava pur un'uncia di carne viva di sostanza. Di che grandemente essendosi i riformatori spaventati, subito rivestirono il Secolo, e lo licenziarono. Poi accortisi che la salute di lui affatto era disperata, si ristrinsero insieme, e abbandonata la cura de' pensieri pubblici, si risolsero di proveder all'indennità della riputazion privata.</p>
<p>Di modo che al Mazzoni, che scriveva, dettarono la universale riforma, nella quale con un proemio di magnifiche parole prima fecero testimonianza al mondo della cura che perpetuamente ha la maestà di Apollo del virtuoso vivere de' suoi letterati e della salute di tutto il genere umano, e de' sudori sparsi da' signori riformatori nella compilazione della universal riforma: appresso poi venendo ai particolari, posero il prezzo ai cavoli, alle sardelle e alle cocozze. E di già tutti i signori della congregazione si erano sottoscritti alla riforma, quando Talete milesio ricordò che alcuni ghiottoni, che vendevano i lupini e le giuggiole, usavano certi scudellini tanto piccioli, che era uno scandalo gravissimo il non provedervi. Ottimo parve alla congregazione l'avviso di Talete; e come molto necessario fu aggiunto nella riforma che quei scudellini in ogni modo si dovessero ingrandire. Appresso poi furono aperte le porte del palazzo, e dalla pubblica ringhiera, al popolo che in numero infinito era concorso nel fòro fu letta la riforma universale, con tanto applauso di ognuno, che Parnaso tutto risuonava delle vociferazioni di quelli che facevano allegrezza; perché alla vil plebaccia con ogni poca cosa si dà piena soddisfazione, e gli uomini di giudicio sanno che "<foreign lang="lat" rend="italic">vitia erunt, donec homines</foreign>", e che in questo mondo si vive col manco male più che col bene, e che la somma prudenza umana tutta sta posta nell'aver ingegno da saper fare la difficile risoluzione di lasciar questo mondo come altri l'ha trovato.</p></div2>
<div2 type="capitolo">
<head>Ragguaglio LXXVIII</head>
<argument><p>Per l'avviso avuto d'Italia del felicissimo accasamento delle due serenissime figliuole dell'altezza di Carlo Emanuele duca di Savoia co' nobilissimi prencipi di Mantova e di Modena, comanda Apollo che in tutti i suoi stati si facciano straordinarie dimostrazioni di allegrezza.</p></argument>
<p>Ieri nell'ora di nona l'ordinaria guardia dell'alta torre pegasea con due tocchi di martello di campana fece segno che nelle pianure castalie si vedevano due uomini a cavallo, che velocissimamente correvano verso Parnaso; onde i letterati corsero subito alle mura e alla porta per sapere chi essi fossero. E perché poco appresso fu udito il suono d'una cornetta, tutti si chiarirono ch'era un corriere con la guida. Allora i più curiosi letterati corsero ad incontrarlo, e quando da lui seppero ch'egli d'Italia veniva spedito alla maestà di Apollo, tutti strettamente gli chiesero s'egli portava il felice avviso di qualche virtuoso parto italiano di qualche opera nuova di gusto data alle stampe. A questi altro non rispose il corriere, eccetto ch'egli ad Apollo portava dispacci con nuove sopra la credenza di ognuno felici: per lo quale avviso il corriere al palagio reale fu accompagnato da un numero infinito di letterati. Presentate ch'egli ebbe le lettere ad Apollo, i virtuosi tutti circostanti, che attentamente osservavano la faccia di Sua Maestà, notarono che nel legger le lettere ella sempre più si rasserenava, fino al termine di esser nella fine di esse pervenuta al colmo del più dorato e lucente suo splendore. Fornito che ebbe Apollo di legger que' dispacci, pieno di un incredibil giubilo altro non fu udito dire che queste formali parole: — O che felice unione! Fate sapere alla mia dilettissima reina d'Italia che volando venga a me. — Varie congetture fecero allora i virtuosi per quelle parole, e molte interpretazioni le diedero; ma la più comune fu che in Italia si fosse finalmente contro l'imperio ottomano, capital nemico delle buone lettere, conchiusa quella necessaria lega che tanto è bramata da' buoni. Tra tanto la serenissima reina d'Italia, appoggiata al suo Belisario, a gran passi si vedeva camminar verso il real palazzo di Apollo; il quale udito che ebbe ch'ella saliva le scale, tutto pieno di giubilo le corse incontro: e con festa grande avendola abbracciata: — Con Vostra Serenità — le disse — di tutto cuore mi rallegro della felicissima nuova, che pur ora per lettere delle mie virtuose accademie italiane ho ricevuta, dell'accasamento che l'altezza di Carlo Emanuele duca di Savoia ha fatto delle due sue serenissime figliuole co' nobilissimi prencipi di Mantova e di Modena. Che vi pare della congiunzione di prencipi tanto segnalati, dell'unione tanto bramata, tanto desiderata da me e da voi di questi vostri dilettissimi figliuoli? Non sono, questi, contenti che compitamente ristorano i vostri passati travagli? — Così è, — rispose allora la reina d'Italia, — e confesso a Vostra Maestà che ora affatto si sono adempiuti tutti i desidèri miei, tutte le mie consolazioni. Perché non altra cosa più intensamente ho bramata, che i miei prencipi italiani agl'interessi gravissimi che hanno insieme, di stato, aggiungessero la congiunzion del sangue, come pur una volta è seguìto. Di modo che io son tutta giubilo per l'allegrezza, vedendo ora con queste felicissime nozze che di molti miei prencipi italiani si è formato quel fortissimo Gerione di un corpo solo, che mi assicura da que' mali futuri, lo spavento de' quali tanto finora mi hanno tenuta afflitta. — Appresso poi, questa potentissima reina col corteggio di tutti i prencipi letterati e della nobiltà virtuosa fu a visitare il tempio della Fecondità, la quale a così ben avventurati sposi promise certissima e felicissima prole. Ritornata poi ch'ella fu al suo real palazzo, da tutti i maggiori prencipi residenti in questo stato ella ricevette le congratulazioni; e alla presenza di così grandi eroi, al serenissimo Carlo Emanuele duca di Savoia, padre di così fortunata prole e autore di così gran felicità d'Italia, diede l'onoratissimo titolo di "primo guerriere italiano": al quale per una onoratissima ambasceria mandò subito le solite insegne della lancia e dello stocco dorato. Tra tanto Apollo, per manifestar ad ognuno il giubilo grande che così allegra nuova gli aveva arrecato, a suon di trombe fece bandire in Parnaso che per così felice e bramato avviso per tutto il suo dominio si facessero straordinari segni di allegrezze; e in somigliante occasione ai letterati che ne hanno fatta grandissima instanza, Sua Maestà ha conceduta quella grazia che con tanta risoluzione finora ha negata loro, che gli istrioni siano ammessi in Parnaso. Onde i comici Gelosi con tanto applauso e contento universale hanno rappresentate le bellissime commedie loro, che Nevio, Plauto e Terenzio hanno confessato che solo gli istrioni sanno usar i giocosi e saporiti sali co' quali si condisce il dotto poema comico. E in particolare tanta dilettazione ha dato a Sua Maestà il signor Cola Francesco Vacanziello, personaggio napolitano, che ha detto che anco nell'introdurre il napolitano nelle commedie per rappresentar la fina vacanteria, avevano gl'Italiani mostrato il loro bellissimo ingegno: e in somigliante occasione Sua Maestà ha comandato al maestro de' novizi che ad alcuni giovanotti romani, che si allievano nel seminario, quanto prima facesse imparare la lingua napolitana, che quanto all'affezion dei costumi fermamente credeva che fossero per far la medesima riuscita. Solo il personaggio del capitan Cardone non diede a Sua Maestà intiera soddisfazione: dicendo che era brutta sproporzione introdur nelle commedie per millantatore quello spagnuolo, che intanto non si vanta di quello che non ha fatto, e non dice quello che vuol fare, che i mali fatti o nega o ricuopre, e prima mena le mani che minacci con la bocca, operando alla muta più fatti che parole. Comandò dunque che fosse adoperato nelle cose gravi delle tragedie, chiaramente vedendosi che ogni fantaccin castigliano, aragonese o biscaglino nasceva con costumi e maniere tanto gravi, che dalla natura pareva fatto a posta per rappresentar nelle scene i personaggi di somma maestà. Appresso poi furono pubblicate le giostre e i tornei; e il primo giorno comparvero in campo i paladini de' romanzi spagnuoli, Amadigi, don Galaor, don Florestano e altri molti, i quali fecero prove tali, che superarono il valor degli uomini. E fu cosa che empì ognuno di meraviglia il veder i palagi de' diamanti fabbricati con le parole. Il secondo giorno poi furono veduti nel torneo i paladini francesi, italiani, e di altre nazioni, Orlando, Rinaldo, Gradasso, Sacripante e altri molti; i quali si portarono con tanta coraggiosità, che ad ognuno fecero conoscere che nello scriver i fatti loro d'arme l'Ariosti era stato scarso. Il terzo giorno comparvero in campo il Caro, il Molza, il Sanga e altri forbitissimi cortigiani, i quali animosamente sfidarono a battaglia que' generosi campioni; e perché questi sdegnarono di cimentarsi con gente che menava la sua vita lontana dalla professione delle armi, rifiutarono l'invito: onde que' cortigiani per un pubblico trombetta di nuovo raddoppiarono le disfide, le quali da que' paladini pur furono schernite; il che veduto da que' cortigiani, fecero la terza disfida: la quale perché nemmeno veniva accettata, i virtuosi tutti spettatori a que' prodi cavalieri fecero una vergognosa fischiata: onde Apollo per quello smacco fatto a que' paladini, cantati da poeti tanto segnalati, grandemente essendosi alterato, comandò loro che arrestassero le lance e che rintuzzassero il soverchio ardire di que' cortigiani. Allora subito ubbidirono que' campioni; e fu cosa portentosa il vedere che quei forbitissimi cortigiani con una bugia calzante, con un mal officio fatto a tempo scavalcavano qualsivoglia paladino, ancor che avesse l'armi affatate. Allora le coraggiosissime Bradamante e Marfisa, per lo disonore di que' tanto famosi paladini arrabbiando di sdegno, affine di ricoverare la riputazion loro militare così bruttamente perduta, con furor più che virile arrestarono le lance, e contro quei cortigiani spinsero i loro destrieri. Ma amendue, incontrate da grossi borsoni di scudi, slargarono le gambe, abbandonarono la sella e supine caddero nel prato. Per opere dunque tanto segnalate il premio della giostra fu consegnato a' cortigiani, poiché non con le lance e con gli stocchi, ma con le sole nude parole con tanta eccellente maestria sapevano levar di sella e tagliar le gambe alle persone.</p></div2>
<div2 type="capitolo">
<head>Ragguaglio LXXIX</head>
<argument><p>L'antica Republica romana e la moderna Libertà veneziana discorrono insieme quali sieno i veri premi di onore, co' quali le ben ordinate republiche riconoscono la virtù de' benemeriti senatori loro.</p></argument>
<p>Tutto che la famosissima Libertà romana, padrona già del mondo, ora per gl'infortuni grandi ch'ella ha scorsi si vegga ridotta in istato assai differente da quello ch'ella fu ne' tempi andati, per la memoria nondimeno delle antiche sue grandezze ella vive in Parnaso in una sublime riputazione, onorata e ammirata da tutti; non solo perché i suoi precetti politici quasi divini responsi vengono stimati dagli uomini grandi, ma perché ella è in credito di esser il vero oracolo delle cose militari oltre che non da altra casa con utilità e frequenza maggiore e i prencipi e i privati pigliano gli esempi delle più pregiate virtudi eroiche per ornarne gli animi loro. E tutto che principessa di tanto splendore da' suoi ingrati e ambiziosi cittadini non meno che da' barbari suoi nemici più volte nei postribuli delle proscrizioni di Silla e di Augusto e ne' sacchi generali di Totila, di Attila e di altri re delle nazioni straniere vergognosamente sia stata deflorata e manomessa nell'onore, con la fama nondimeno della sua antica grandezza molto eccellentemente ella ricopre le passate vergogne e le presenti sue miserie. Questa così famosa principessa alcuni dì sono fu a visitar la serenissima Libertà veneziana: dama per fama di esquisita pudicizia, per opinione di esatta prudenza e per lo credito delle sue inesauste ricchezze oggigiorno la più amata e temuta che si vegga in questa corte febea. E mentre la Libertà romana discorreva delle passate sue grandezze, e la serenissima Republica veneziana raccontava le presenti sue felicitadi, si è risaputo che in quel ragionamento la Republica romana alla Libertà veneziana disse che, essendo ella pura aristocrazia e però la più perfetta forma di republica che possa fondarsi in un popolo libero, ella per le ottime sue leggi, che le promettono lunga e felicissima vita, senza dubbio alcuno avanzava ogni altra libertà presente e passata. Ma che tutto che ella per mantener la pace in casa e per maneggiar le armi fuori vivesse con ordini sopra modo eccellenti, non però aveva fatti quegli acquisti grandi di stati che dalla prudenza, dalle ricchezze pubbliche e private di così famosa Libertà si aspettavano, e che il tutto stimava accadere perché nel premio che dalle ben ordinate republiche veniva proposto alle onorate azioni de' senatori loro, ella grandemente era scarsa, e che la gloria tutta di aver ella in pochi anni fatto acquisto dell'universo, solo riconosceva dalla straordinaria virtù de' suoi senatori, destata in essi non già co' doni delle ricchezze, ma co' premi degli onori eterni delle statue e delle vesti trionfali, de' trofei, della fabbricazione e dedicazione di tempi famosi, di basiliche e di teatri, e sopra tutte le cose con la gloria, tanto ambita dagli animi sitibondi dell'eterna fama, de' pomposi trionfi romani: premi che negli animi de' suoi cittadini avevano suscitato quel valor militare, quella eccellente virtù civile, che le nazioni che erano venute poi, più tosto avevano ammirato che potuto imitare; e che nel rimunerar con la memoria de' perpetui onori la virtù e il merito de' suoi onorati senatori essa Libertà veneziana tanto si vedeva scarsa, che con molta ragione le pareva di poterla chiamare ingrata, e che così ne' tempi quieti della pace come ne' turbulenti della guerra infiniti nobili veneziani avendo operate cose degne de' più sublimi trionfi e di tutti quei premi onorati che la memoria de' senatori grandi rendono eterna, strana cosa le pareva che in Padova si vedesse la statua equestre di un narnese e in mezzo di Vinegia quella di un bergamasco, e che i segnalati meriti di Andrea Gritti, di Sebastian Venieri e di mille altri famosi senatori veneziani, che di eccellente virtù di animo e di raro valor di corpo non solo avevano superati i Gattamelati e i Colleoni, ma che meritamente potevano esser paragonati ai Pompei e ai Cesari, non si vedevano guiderdonati con quel premio della perpetua memoria, che quegli eroi con le gloriose azioni loro dalla lor patria avevano meritato. Il menante, che con esquisitissima fedeltà scrive queste cose, da buonissimo luogo ha risaputo che la serenissima Libertà veneziana, senza punto alterarsi, alla Republica romana rispose che, non già perché, come ella si era data a credere, ne' suoi senatori giammai fosse mancata la sete della gloria e l'avidità della fama onorata, ella non così aveva dilatato lo stato suo come aveano fatto i romani, ma per i fini affatto diversi che amendue loro si erano proposti. Perché i senatori veneziani per ultimo scopo del viver loro aveano la pace, ove il senato romano solo ebbe la guerra. E che dal fine infelicissimo di lei ella affatto si era chiarita che gli acquisti sproporzionatamente grandi che le republiche facevano degli stati, sconcertavano le leggi tutte politiche di qualsivoglia ben regolata libertà, ma molto più delle aristocrazie, la nobiltà delle quali dovendo esser di numero mediocre, e questo non essendo bastante per governare uno stato immenso, con renderla grandemente numerosa si empivano di confusione le buone leggi del viver libero: come con l'infelicissima sua calamità al mondo tutto aveva fatto conoscer Sua Maestà, la quale con l'aggregazione alla cittadinanza romana de' popoli soggiogati felicemente ingrandì lo stato e miseramente impicciolì la libertà. E che a lei solo bastava di posseder tanto imperio, che dalle armi degl'inimici stranieri assicurasse la libertà veneziana, e che ella non amava la grandezza dello stato per ambizion di comandare, ma per gloria di non servire. Che poi quanto ai premi onorati co' quali le ben ordinate republiche doveano contracambiar la virtù e premiare il merito de' loro senatori, contro ogni dovere le pareva di esser tassata d'ingratitudine, poiché in Vinegia si vedevano eterni trofei, perpetui archi trionfali, fabbricati non già di marmi frangibili o di metalli sottoposti alla violenza del fuoco, ma di materia incorrottibile, co' quali, come le si conveniva, ella largamente aveva premiato il valore de' suoi benemeriti senatori: tutto affine che la memoria delle virtuose azioni loro gloriosamente passasse alle etadi future. A queste cose rispose la Libertà romana ch'ella più volte aveva veduta la casa tutta di Sua Serenità, nella quale non aveva saputo scorger i trofei, gli archi trionfali e le altre perpetue memorie, con le quali ella diceva di aver premiati i meriti della sua nobiltà. Incontinente allora la serenissima Libertà veneziana fece entrar nella stanza numero grande de' suoi nobili d'ogni età, i quali spogliò delle vesti, e appresso aprì loro il petto; e con stupor suo grande ne' cuori di quei nobili la Libertà romana vide fabbricati gli archi trionfali, i trofei, le statue equestri, i pomposi trionfi e le altre pubbliche memorie, che i Gritti, i Venieri, i Cappelli, i Grimani, i Bragadini, i Pasqualighi e tutti gli altri generosi senatori veneziani, che aveano operate gloriose azioni, dalla patria libera aveano meritati. E quello che accrebbe la meraviglia della Libertà romana, fu il vedere ne' medesimi petti de' nobili veneziani un ardor grande di carità di premiar ne' posteri di senatori tanto meritevoli l'opere loro egregie, e un fuoco ardentissimo di emulazione per imitar la virtù di quegli eroi e per conseguir meriti che vedevano premiati con doni tanto gloriosi. Allora con straordinario affetto d'animo la serenissima Libertà veneziana così disse alla Republica romana: — Con questi archi trionfali, serenissima signora, e con queste dimostrazioni ch'Ella così vivamente vede scolpite nel cuore de' miei senatori, da noi altre si deve mandare alla memoria de' posteri la virtù e il merito di quei nostri cittadini, che nella pace e nella guerra hanno meritata fama gloriosa e immortale. Queste sono le statue equestri e le altre pubbliche memorie, che nelle ben regolate republiche negli animi degli onorati senatori sitibondi della vera gloria destano la prudenza civile e il valor militare, fabbricate all'eterna ricordanza di quelli che con le onorate azioni loro con la patria libera hanno acquistato merito straordinario. In questi luoghi prudentemente e con somma felicità si ergono i trofei e le altre pubbliche memorie de' senatori meritevoli, non nelle piazze: mercé che con la ricordanza che nel suo cuore eterna conserva la nobiltà d'una republica del valore e del merito di quelli che hanno operate azioni gloriose, destano l'emulazione e la vera virtù: cose che sempre in servigio della patria libera operano effetti buoni; ove i trionfi, i trofei, le statue equestri e trionfali e le altre cose simili, che tanto frequenti in memoria de' vostri benemeriti senatori si veggono fabbricate nella vostra Roma, hanno servito per acquistar loro quel séguito della vil plebe, che ne' vostri infelicissimi senatori Silla, Mario, Cinna, Crasso, Pompeo e Cesare destò quell'ambizion di regnare, che vi pose l'infelice e vergognosa catena della servitù che ora portate al piede. Disordine gravissimo, e dal quale so che voi riconoscete tutti quei vostri mali, che tanto vi hanno resa famosa anco nelle calamitadi. E sappiate che i nostri senatori molto acconciamente somigliano quelle giovani pulzelle, che caste di animo e vergini di corpo vanno a marito; perché così come i trascurati mariti con mandarle a tutte le feste le pongono ne' balli dei puttanesimi così le patrie libere co' premi delle memorie pubbliche, che altrui acquistano l'aura populare e il séguito della vil plebe, imprudentissimamente mettono gli animi civili e ben composti de' senatori loro ne' salti delle tirannidi. —</p></div2>
<div2 type="capitolo">
<head>Ragguaglio LXXX</head>
<argument><p>I popoli di Lesbo dopo la fuga di Cornelio Tacito per loro prencipe eleggono Anna Memoransì nominato loro da Apollo.</p></argument>
<p>Dopo l'infelice riuscita che con le passate si è scritto che Cornelio Tacito fece nel suo principato di Lesbo, e la fuga di lui da quello stato, niuna cosa né da lui né da altri prencipi suoi amorevoli è stata lasciata intatta per indur la maestà di Apollo ad operar cogli uomini di Lesbo ch'egli di nuovo potesse ritornar nel suo principato; ma il tutto è stato indarno, perché Sua Maestà costantemente ha sempre detto che da' prencipi i quali per offese tali erano esacerbati contro i popoli loro, più non era possibile poter giammai sperar buon governo. Ma per dar soddisfazione agli uomini di Lesbo, che per i loro ambasciadori li facevano continua istanza che proponesse loro un nuovo soggetto, nominò Anna Memoransì, onorato baron franzese: il quale con soddisfazione infinita del popolo di Lesbo fu ricevuto e acclamato prencipe di quello stato. Si sa certo che alcuni virtuosi grandemente informati del prencipato di Lesbo fecero una molto lunga ed esatta instruzione di molti abusi che regnavano in quello stato, da' quali dicevano nascere grandissimi inconvenienti, e accuratamente vi posero ancora i modi che si dovevano tenere per ridur le cose di Lesbo in istato molto migliore, e la diedero al Memoransì; il quale disse a que' suoi amorevoli che l'impresa difficile di rimediar con leggi e con magistrati nuovi a' disordini che si scorgevano in un principato, solo si dovevano intraprendere negli stati ereditari, dove i figliuoli e gli altri successori de' prencipi defunti così tenacemente ereditavano per l'ordinario i pensieri de' loro predecessori, che stimavano fondamento sicurissimo della lor dominazione e necessità politica il mostrarsi gelosissimi dell'osservanza di essi: ma che ne' principati elettivi, dove i successori, o per curiosità di novità o per malignità di smaccare i prencipi passati, molte volte amavano disfar le azioni degli antecessori loro, era intrapresa più che pericolosa il dar principio a quelle riforme, che tutte dipendendo da una esquisita e rigorosa osservanza degli ordini dati, avevano bisogno di molti prencipi successori che avessero la medesima volontà; la quale difficilmente trovandosi negli stati elettivi, affermò che il miglior consiglio che poteva darsi ad un suo pari nel governo di Lesbo, era fuggire il far novità e fermarsi nella deliberazione di vivere con le leggi vecchie, quali elleno si fossero, risolutissimo di lasciare le cose tali quali le aveva trovate: perché nelle case a pigione gli uomini saggi si contentavano di abitar le stanze vecchie, i troppo curiosi vi fabbricavano quegli appartamenti di nuovi magistrati, che corressero evidente pericolo, o per capriccio o per mala volontà, di esser dal nuovo pigionante gettati a terra.</p></div2>
<div2 type="capitolo">
<head>Ragguaglio LXXXI</head>
<argument><p>L'eccellentissimo medico bolognese Giovanni Zecca vende in Parnaso la vera ricetta da non pigliar il mal francese.</p></argument>
<p>Tre giorni sono nei luoghi più pubblici di Parnaso furono attaccati molti cartoni dove erano scritte le seguenti parole: "È arrivato in questa città l'eccellentissimo Giovanni Zecca, medico fisico bolognese; il quale, avendo trovata la vera e sicurissima ricetta da non pigliare il mal franzese, invita ogn'uno a provedersi di essa, che a' facultosi sarà dispensata per onesto prezzo, e ai poveri donata per l'amor di Dio". Gran curiosità nacque nei letterati di aver secreto in questi tempi tanto necessario: e tanto maggiormente, quanto avevano notizia della sufficienza del Zecca, medico di valore straordinario e nella sua professione scrittor molto eccellente. E allora che tutti credevano che la ricetta consistesse in oli, in elettuari, in polveri e in altre cose medicinali, in infinito rimasero meravigliati quando videro che il Zecca dava loro un ritratto, dipinto dal naturale, di un galantuomo al quale il mal francese avea mangiato il naso, e che insegnando il modo da usar quella ricetta, diceva che nel punto medesimo che altri volea coricarsi con donna di sospetta sanità, di seno si cavasse il ritratto che dava loro, quale tutti quelli che fissamente avessero rimirato e contemplato, erano sicuri che quella medecina pigliata con gli occhi operava che in modo alcuno da quel bruttissimo morbo non potevano essere infettati. Si sono trovati uomini curiosi che subito son corsi a far l'esperienza di quella nuova ricetta, e affermano averla ritrovata eccellente: percioché i galantuomini che nel maggior ardore delle loro libidini fissamente rimiravano e attentamente contemplavano quel ritratto, sollevando il pensiero sepolto nel fango della carnalità alla cognizione della perpetua vergogna che altrui arrecava la perdita del naso, ornamento della faccia, seggia e stanza proprissima della riputazione, mentre pensavano che per gola di un boccone che, sebbene nel masticarlo è saporito, riesce poi fetente e dispiacevole alla stessa immaginazione allora che si è inghiottito, altri poneva se stesso a rischio di così gran vergogna, — negli uomini timorati della propria riputazione di modo si smorzava ogni desiderio di carnalità, che lo stesso inconsideratissimo istrumento delle libidini, ancorché affatto privo di giudicio e di discrezione, tanto si spaventava dal pericolo che in quell'atto correva il suo dilettissimo correlativo, che anteponendo la salute di lui a qualsivoglia propria dilettazione, più precipitosamente si rinconcentrava nella sua casa, che non fanno le tartaruche quando sentono la furia delle sassate.</p></div2>
<div2 type="capitolo">
<head>Ragguaglio LXXXII</head>
<argument><p>I letterati di Parnaso con solennità grande celebrano la festa dedicata alla pregiata fronde dell'alloro.</p></argument>
<p>Con pompa e allegrezza straordinaria de' letterati tutti ieri fu celebrato il solenne giorno dedicato alla pregiata fronde del lauro: festa fin da quel giorno che seguì il caso memorando di Dafne, instituita in Parnaso per esilarar la mente di Sua Maestà, che molto si affligge per la ricordanza di così lacrimevole metamorfosi. Nel quale solenne giorno solo a' poeti, agl'imperadori e agli altri eroi è lecito coronati entrar nell'augustissimo collegio de' letterati, mentre quelli che non hanno meritata la dignità di così nobil prerogativa, affine di non profanar con le nude tempie loro la solennità di tanto giorno, non possono uscir di casa. Francesco Petrarca, che per antica prerogativa dalla maestà di Apollo ha ottenuto così segnalato carico, in lode di così onorata fronde ebbe una ornatissima orazione. Ma mentre egli orava, caso molto singolare succedette a così onorato poeta: percioché dopo che con encomi molto esaggerati ebbe commendata pianta tanto cara a Sua Maestà, che fino vien rispettata dal fulmine celeste, e che ebbe esaggerato il nobilissimo privilegio ch'ella gode di sola coronar le tempie degl'imperadori e degli uomini più gloriosi, con una molto lunga e acerba invettiva si distese contro l'ignoranza degl'infelici tempi presenti, ne' quali le buone lettere grandemente essendo calate di credito, quella medesima famosissima fronde, che ne' tempi più virtuosi fu avuta in tanto pregio, ora dall'ignoranza degli uomini moderni così bruttamente veniva schernita, che non solo se ne servivano per segno di vilissime bettole, ma non si vergognavano porla negl'intingoli, ne' guazzetti, nella gelatina, nelle anguille e fino tra i fegatelli fatti arrosto. Con tanta commozion d'animo e compunzion di spirito raccontò il Petrarca disprezzi tanto segnalati, che sopraffatto da un deliquio d'animo grandissimo, tramortito cadde nel pulpito, onde l'orazione rimase imperfetta; e a così grande oratore non prima ritornarono gli spiriti smarriti, che la bellissima madama Laura tutta dolente non si fu recato in seno il suo amato poeta. Sommo onore apportò al Petrarca quel caso, come quello che chiaramente fece toccar con mano a tutto il collegio de' virtuosi, quanto intensamente egli amasse quell'onorato lauro che ne' suoi versi con tanta eleganza italiana avea lodato. Ma accadette che subito dopo il caso di così gran deliquio, nelle colonne del portico delfico fu trovato attaccato un distico molto pungente, nel quale si diceva che non per dolore delle ingiurie fatte alla fronde del lauro al Petrarca era sopravenuta quella sincope, ma per la ricordanza del soavissimo boccone dei fegatelli; e il distico fu il seguente:</p>
<quote rend="block">
<lg lang="lat">
<l>Non amor hunc Laurae, sed amica ieiuscula lauro</l>
<l>quem memori spirant, exanimavit odor.</l></lg>
</quote>
<p>I pubblici assaggiatori della poesia, di ordine espresso di Sua Maestà, posero al paragone quei due versi latini, e chiaramente conobbero ch'erano scaturiti dall'abbondante vena di Marziale: il quale poco appresso fu catturato. Allora il Petrarca, accompagnato da un squadrone di poeti italiani, fu veduto correre verso il palazzo reale; e temendosi che andasse per querelarsi contro Marziale, gli si fecero incontro Catullo, Tibullo e Properzio, che prima l'abbracciarono, poi strettamente lo pregarono che alla gloria che gli aveva recata il caso succedutogli mentre orava, aggiungesse anco la molta riputazione che appresso i virtuosi tutti gli apportarebbe il pigliare per ischerzo poetico il distico di Marziale: e di più li ricordarono che allora a tutto il mondo si mostrava che l'ingiurie dette dai dicaci poeti non toccavano il vivo del vero, quando altri sapeva ridersene, e che sol le vere pungevano e si cercavano vendicare. Questi poeti dal Petrarca non furono ascoltati, il quale tutto esacerbato rispose loro che negli studi suoi aveva imparata la virtù di non offendere alcuno, ma che tanto trovandosi punto, non sapeva perdonare. Onde infocato d'ira e di desiderio di vendetta si presentò avanti Apollo, e con acerbe parole esaggerò l'ingiuria che avea ricevuta da Marziale: contro del quale così fattamente incrudelì Sua Maestà, che lo condannò all'esilio perpetuo di Parnaso e suo distretto. E di già si poneva in esecuzione la rigorosa sentenza, quando dall'avvocato di Marziale fu prodotto un <foreign lang="lat" rend="italic">motu proprio</foreign> molti anni prima pubblicato da Sua Maestà, nel quale si ordinava che un motto, ancorché pungente, pur ch'egli fosse spiritoso, elegante, vivo, faceto, e che avesse sale, e che non con animo premeditato pensatamente con malignità fosse detto, ma subito all'improviso fosse uscito dalla vivacità d'un ingegno pronto, più tosto meritasse lode e commendazione, che castigo, come delitto che nasceva anzi dalla vivacità dell'ingegno, che dalla malignità dell'animo: poiché nemmeno gli uomini prudentissimi avevano la virtù di saper inghiottir quel motto faceto e salato, che dalla prontezza di un ingegno arguto essendo stato spinto alla lingua, se ben per infiniti rispetti non doveva essere né scritto né detto, per la sua molta prontezza e vivacità meritava nondimeno d'esser letto e ascoltato dagli uomini curiosi.</p></div2>
<div2 type="capitolo">
<head>Ragguaglio LXXXIII</head>
<argument><p>Avendo Apollo sommamente commendato il decreto de' potentissimi regi di Spagna, che gli avvocati e i procuratori non possino passar alle Indie, i dottori di leggi gravemente se ne querelano con Sua Maestà.</p></argument>
<p>Non per lo governo solo eccellentissimo della maestà d'Apollo, né perché egli sia abitato dai più fioriti e accappati ingegni dell'universo, è felice la stanza di Parnaso; ma perché l'esquisitezza del viver virtuoso, la perfezione di tutti i più onorati costumi e la esquisitezza di quelle più eccellenti leggi, che sparse si trovano per l'universo, con diligenza mirabile si veggono introdotte e osservate in questo stato. Mercé che quelli che vi abitano sono obbligati portarvi le più pregiate usanze delle patrie loro: costume che tanta utilità ha apportata al privato, così gran riputazione al pubblico, che si è venuto in chiara cognizione che quella può dirsi patria felice, che non con le proprie, ma che vive con le leggi scelte da tutte le più civili nazioni. Essendo dunque stato riferito ad Apollo che i potentissimi regi di Spagna severamente hanno proibito che all'Indie non possino passar avvocati e procuratori, nominò simile editto santissimo, e sommamente lodò la pietà di quei santissimi monarchi, che verso il mondo nuovo avessero mostrata la carità di voler preservarlo da quel morbo che di tante lacrimevoli controversie ha riempito il vecchio. Onde Sua Maestà comandò subito che editto tanto eccellente fosse registrato in una tavola di metallo, la quale ad eterna memoria fosse poi affissa nel fòro massimo, allato le dodici tavole delle famosissime leggi romane. Non si deve lasciar d'avvisare che per così fatto comandamento grandemente si commossero i dottori di leggi, i quali a Sua Maestà strettamente raccomandarono l'indennità della riputazion loro: dicendo che quando non avessero ottenuta la grazia che si desistesse dalla pubblicazione di quella legge, si dava occasione a molti d'imitar gli anconitani, i norcini, i recanatesi e altri popoli, i quali con non piccolo disonore delle buone lettere da' consigli loro aveano cacciati quei giureconsulti, che dagli altri popoli in tanta ammirazione erano avuti, che fermamente credevano che senza il <foreign lang="lat" rend="italic">placet</foreign> di un iurisperito non fosse possibile che altri potesse dire e far cosa che stesse bene: e che tanto più vivamente supplicavano Sua Maestà ad aver considerazione alla causa loro, quanto si trattava della stessa indennità delle sacrosante arti liberali, le quali gli studiosi tutti delle leggi con spese grandi e con fatiche immense tanto sudavano per apprendere. Mirabilmente, contro l'opinione d'ognuno, si alterò Apollo per quelle istanze; e con sdegno grande rispose a quei dottori, che fortemente si maravigliava che alla sua presenza avessero ardito dire ch'essi sudavano e spendevano per apprendere l'arti liberali, quasi che al mondo tutto non fosse noto l'editto delfico, nel quale lo studio delle leggi non arte liberale, ma si dichiarava esser mestiere e arte veramente meccanica, nel mondo introdotta per affliggere il genere umano, studiata senza dilettazione di animo, senza speculazione d'intelletto e senza il tanto necessario in tutte l'ottime scienze aiuto delle serenissime muse, e solo esercitata per mera avarizia di guadagno, per ingrassar di scudi un porcone, il quale, se ben totalmente era privo di quella vivacità d'ingegno che tanto amano le buone lettere, per giunger nondimeno ad essere un grande avvocato solo gli bastava aver un cervellaccio di bue, una complessionaccia di facchino, che francamente resistesse alla fatica di tirar la carretta.</p></div2>
<div2 type="capitolo">
<head>Ragguaglio LXXXIV</head>
<argument><p>I maggiori letterati di Parnaso ad Apollo chiedono che Tacito rifaccia i libri che ne' suoi <title lang="lat">Annali</title> e nelle sue <title lang="lat">Istorie</title> si sono perduti.</p></argument>
<p>Ieri i più principali letterati di questo stato di Parnaso si congregarono nel pubblico ginnasio, e dopo aver avuto insieme lungo ragionamento, concordemente si presentarono avanti la maestà di Apollo, al quale Pietro Vittorio, gran letterato fiorentino, a nome di tutti disse che que' virtuosi che Sua Maestà vedeva, umilissimamente lo supplicavano di una grazia, la più favorita che giammai avesse potuto concedere a' suoi letterati; i quali con amarissime lacrime continuamente piangendo l'infelice perdita che le buone lettere hanno fatto della maggior parte degli <title lang="lat">Annali</title> e delle <title lang="lat">Istorie</title> del padre della prudenza umana e del vero inventor della moderna politica, Cornelio Tacito, umilissimamente lo scongiuravano a comandar a quell'uomo tanto eccellente, che risarcisse i danni che l'ingiuria de' tempi avea fatti alla sua riputazione e alla pubblica utilità de' virtuosi, rifacendo tutto quello che oggi manca in quelle eccellentissime fatiche. A questa domanda, la qual tutta pareva virtuosa, contro quello che ognuno averebbe creduto, la maestà di Apollo tutta si raccapricciò; onde con apparente alterazione di animo così rispose: — O miei ignoranti letterati, adunque non vi pare che i prencipi del mondo pur troppo sieno buoni statisti, che maggiori dottori li desiderate in quella scienza, nella quale, per vostra ultima miseria, solo peccano nel saperne troppo? poiché alcuni di essi con la pratica di una veramente diabolica e infernale ragion di stato chiaramente si vede che hanno posto in ultima confusione le cose sacre e le profane. Dunque le comuni miserie di tanti scandali che per l'acerbo e molto stirato governo di alcuni prencipi si veggono nascer al mondo, non vi hanno ancora tanto aperti gli occhi, che conosciate che la moderna politica, tutta farina del vostro tanto diletto Tacito, a guisa di contagioso morbo ha appestato il mondo? Non siete ancora ben venuti in cognizione che la presente ragion di stato, con la quale più tosto sono scorticati che tosati, succhiati che munti, oppressi che governati molti popoli, pur troppo da sé essendo esorbitante, somma ignoranza è desiderarla più arrabbiata? e non vi pare che dal crudel governo di Tiberio e dalla rapace vita di Nerone, tanto esattamente scritta dal vostro Tacito, alcuni moderni prencipi abbiano cavati precetti nobilissimi da rodere e radere, che vorreste che avessero commodità di veder se nelle vite di Caligola e Domiziano — che solo acciò perpetuamente stessero ascose le obscenità e le crudeltadi che usarono quei sozzi mostri di natura, la maestà di Dio per vostro grandissimo beneficio ha esterminate dal mondo — potessero cavar qualche recondito precetto da far più lugubre il quinto atto dell'amara tragedia della vostra servitù? Felice guadagno, o virtuosi, per lo mondo è stata la perdita che si è fatta della maggior parte delle fatiche di Tacito: come beati si potrebbero chiamar gli uomini, se nemmeno si trovassero quelle infelici reliquie che per ultima calamità del genere umano sono avanzate, e il mondo fosse governato con la modestia e con la semplicità de' monarchi antichi, che stimarono gli uomini creature razionali, non con l'acerbezza di molti prencipi moderni, che apertamente mostrano credere che siano bestie da due gambe, così create da Dio solo per beneficio loro, come Sua Divina Maestà non per altra cagione fece nascere i sorci al mondo, che per ingrassare i gatti. Ma, messer Pietro Vittorio, poiché veggo che anco voi siete del numero di quelle buone persone che desiderano Tacito intiero, contentatevi che con esso voi, che avete parlato a nome pubblico, io dica quattro parole in privato. Non pare a voi che i vostri prencipi con la sola prima carta degli Annali di Tacito, che tanto bene studiarono e seppero porre in atto pratico, sieno divenuti gran medici per curare il canchero delle sedizioni del popolo fiorentino? Felice il mondo tutto, se Tacito avesse sempre taciuto. Però co' vostri letterati andatevi con Dio, ché a me crepa il cuore di veder che anco gli uomini nascono con l'infelice calamità de' tordi.</p></div2>
<div2 type="capitolo">
<head>Ragguaglio LXXXV</head>
<argument><p>Avendo Apollo avuto avvisi certi che gl'ignoranti armano contro le buone lettere, egli ancora si mette in punto per difender i suoi virtuosi.</p></argument>
<p>I sospetti di guerra che da molti mesi in qua hanno avuti questi letterati, si sono finalmente scoperti veri, perché il corriere che il martedì notte della settimana passata arrivò ad Apollo, portò lettere di molti prencipi virtuosi con l'avviso certo che gl'ignoranti armavano contro le buone lettere e che di già aveano fatta levata di molte migliaia di barbari, capitalissimi nemici delle serenissime arti liberali. All'avviso di nuova di tanto rilievo Apollo rinforzò subito i presìdi delle importantissime piazze di Focide, di Pindo e Libetro, e appresso comandò all'Ariosti e al Berni che quanto prima assoldassero due terzi di poeti satirici italiani, e che i terzi de' poeti latini di Persio e di Giovenale, per trovarsi molto scemati di numero, fossero riempiuti di poeti assoldati in Italia, che molto abbonda di simil sorte di milizia: e appresso dichiarò Torquato Tasso collaterale degli uomini d'arme dei poeti eroici italiani, il quale suo luogotenente nominò Bernardo suo padre, riputandosi quel buon vecchio a sommo onore ubbidire a così gran figliuolo. Virgilio ebbe il carico di generale de' poeti eroici latini, e suo luogotenente fu Lucano. Annibal Caro in una gran concorrenza di più poeti, tutti della prima classe, più aiutato dai gagliardi favori della serenissima casa Farnese che dai suoi meriti, fu dichiarato generale de' poeti lirici italiani: il qual carico sarebbe stato dato al Petrarca, al Guidiccioni o a monsignor della Casa, se l'abito loro fosse stato capace di portar la celata e vestir la corazza. Orazio da Venosa a viva voce dall'esercito stesso ebbe il generalato de' poeti lirici latini. Mastro di campo generale di tutto l'esercito fu fatto Vegezio: sargente maggiore Giulio Frontino: antesignano poi di tutto il campo con un fiammeggiantissimo stendardo generale dove era la famosa insegna di un libro aperto, fu dichiarato il famosissimo Giovan Francesco Pico, conte della Mirandola, e Ovidio Nasone fu fatto tesorier generale; e appresso furono fatte tutte le altre provisioni e spedizioni necessarie per tanta guerra. Di modo che al presente Apollo si trova avere in campagna un esercito di virtuosi così formidabile che sicura si tien la vittoria in mano: ma a così gran corpo di milizia manca l'anima del danaro. E perché il consiglio proposto da alcuni di gettar pubblici dazi sopra i popoli per provedere a così urgente necessità, come perniziosissimo fu detestato, e detto esser cosa calamitosa e piena di manifesto pericolo allora con nuove gravezze disgustar i popoli, che per farli suoi confidenti devono essere alleggeriti, e che non era possibile nelle turbulenze della guerra salvar uno stato assalito da potente nemico straniero, che sia abitato da popoli mal soddisfatti; la cura di provedere il danaro da Apollo fu rimessa al suo real consiglio di guerra, il quale in poche ore si appigliò a quel partito, che in infinito è abborrito dai poco intendenti, amato e sommamente lodato dai buoni politici, di infeudare i luoghi di poca importanza ma confidenti e lontani dai confini de' nemici. Così grande è stato l'amore di ognuno verso le buone lettere, così intenso l'odio contro gl'ignoranti, che i popoli di Parnaso, per assicurarsi di non capitar loro in mano e di non veder in faccia quell'orrenda bestia, quello spaventevol mostro di natura, che tanto è spiacevole ai virtuosi, di un uomo che non sappia leggere e scrivere, che non solo quei luoghi che da Apollo erano stati notati per alienare, ma quegli ancora che non erano in lista, corsero a Sua Maestà, e per grazia specialissima chiedettero di essere infeudati. Solo Efeso con renitenza singolare apertamente ricusò di far la volontà d'Apollo: di che Sua Maestà si alterò di modo, che essendosi avveduto che con le piacevolezze dell'esortazioni in quegli uomini cresceva l'ostinazione di non voler ubbidire, stimò cosa necessaria venir all'atto della forza: della quale risoluzione il popolo di Efeso da molti suoi amorevoli virtuosi essendo stato fatto avvisato, spedì subito a Sua Maestà venti ambasciadori, tutti uomini segnalati e principali soggetti della città, i quali esposero che la fedelissima città di Efeso così prontamente con le vite e con le facultà de' suoi cittadini voleva concorrere alla difesa dello stato virtuoso, che grazia particolarissima e dono sopra modo singulare avrebbe stimato che in quell'urgente bisogno Sua Maestà facesse vendere all'incanto le pubbliche e private facultà degli uomini di Efeso, e che il ritratto di esse consegnasse ai suoi tesorieri per le necessitadi della guerra: e che la renitenza che Efeso faceva di non voler essere infeudato, non nasceva perché in esso verso Sua Maestà non si trovasse la debita ubbidienza e verso le buone lettere la solita affezione, ma perché sicuramente prevedevano di dover essere infeudati ad un crudelissimo tiranno: la signoria del quale per quella carità che doveano alla patria, alle vite e alla riputazion loro, erano risoluti di dover fuggire anco con esporre tutte le cose loro più care al manifesto pericolo delle più precipitose rovine. Apollo talmente ben edificato rimase degli uomini di Efeso, che ad uno ad uno abbracciò gli ambasciadori, la pronta volontà de' quali lodò con esaggerate parole di ringraziamenti; e appresso disse loro che per assicurarli da ogni mal trattamento che avessero potuto ricevere nella nuova signoria, tutto che da Seneca il tragico avesse offerta molto grande, che nondimeno voleva infeudarli sotto il dominio del placidissimo Ovidio Nasone, tanto affezionato della patria di Efeso, quanto sapevano tutti i virtuosi: dal quale potevano assicurarsi che sarebbono stati trattati con ogni sorte di possibile umanità. A questo risposero gli ambasciadori che supplicavano Sua Maestà a ricordarsi che, mentre Ausonio Gallo fu lor prencipe, gli uomini di Efeso perpetue gare ebbono con esso lui, il fine delle quali fu che pieno di ferite e di vergogna lo cacciarono di stato, e che ora che Sua Maestà avea notizia dell'importantissimo rispetto che movea il popolo di Efeso ad aver in sommo orrore la nuova infeudazione, facesse la sua volontà, che di buona voglia erano risoluti soffrire ogni calamità più tosto che dargli disgusto. Queste ragioni, con tanta generosa umiltà dette dagli ambasciadori, talmente convinsero Apollo, che liberamente disse loro che vivessero sicuri, che Efeso non mai da altri sarebbe stato comandato, che da lui stesso: e il tutto perché benissimo conosceva che que' popoli che aveano cacciato il prencipe loro di stato e l'aveano maltrattato, con somma ragione aveano in ispavento la seconda infeudazione: mercé che ogni prencipe nuovo, per mitissimo e piacevolissimo che egli si fosse stato, per assicurarsi di non ricevere i medesimi mali trattamenti che erano stati fatti al suo precessore, di necessità gli faceva di bisogno di usare la severità e tutti que' crudeli risentimenti che dagli austeri re di Aragona riceverono quei sediziosi e inquieti baroni napolitani, che ardirono di convertire l'obbligo di ubbidire ai re loro in un'avara e scandalosa mercatanzia di strapazzarli.</p></div2>
<div2 type="capitolo">
<head>Ragguaglio LXXXVI</head>
<argument><p>Giusto Lipsio, per emendare il fallo di aver accusato Tacito, così intensamente l'osserva, che appresso Apollo vien imputato di idolatrarlo. Onde dopo un finto supplicio da Sua Maestà alla fine è lodato e ammirato.</p></argument>
<p>I più curiosi letterati di questo stato molte volte hanno notato che allora che virtuoso alcuno per fragilità umana commette qualche mancamento, per lo spavento poi ch'egli ha delle azioni viziose, talmente con cader nell'altro estremo lo corregge, che non mancano molti i quali affermano che Democrito non già per beneficio della contemplazione si cavasse gli occhi, ma per emendar il fallo nel quale era incorso di lascivamente — più di quello che ad un filosofo suo pari si conveniva — aver vagheggiata una bellissima giovane: e tra i virtuosi è anco fama che Arpocrate, per corregger il difetto del moltiloquio del quale in un convito grandemente fu biasimato, cadesse nell'altro estremo di non parlar mai. Né la sentenza del poeta:
<quote rend="block">
<p lang="lat" rend="italic">Dum vitant stulti vitia, in contraria currunt,</p>
</quote>
deve esser stimata vera, poiché nel cane che dall'acqua bollente severamente è stato scottato, per somma prudenza è giudicato lo starsi ritirato in casa quando piove; come anco è consiglio da uomo accorto aver in spavento le anguille, quando altri mortalmente è stato morsicato dalle serpi. Questo si dice, perché così grande fu il dolore, così segnalato il rammarico che sentì Giusto Lipsio dell'accusa che con tanta sua infelicità diede contro Tacito, che per emendar fallo che da' virtuosi tutti di questo stato sommamente fu biasimato, poco dopo ch'egli incorse in quell'errore, fu a trovar Tacito, al quale dell'ingiuria fatta li chiese umilissimo perdono. Tacito, conoscendo quanta riputazione altrui arrechi la prontezza del facil perdono, con magnanimità degna di senator romano non solo al Lipsio liberamente condonò l'ingiuria ricevuta, ma — quello che dalla bocca de' virtuosi tutti di questo stato ha meritato somma lode — caramente lo ringraziò dell'occasione che li porgeva di fare acquisto di quella gloria che altrui arreca il sinceramente scordarsi l'ingiurie ricevute. All'antica e svisceratissima divozione che il Lipsio, stato sempre parzialissimo di Tacito, aveva portata a così sublime istorico, essendosi aggiunta la meraviglia di tanta indulgenza e la facilità di perdono tanto bramato, talmente nell'animo di lui augumentò l'amore e accrebbe la venerazione, ch'egli più della propria frequentava la casa di Tacito, con niun altro letterato più li dilettava di ragionare, non altra conversazione più gli aggradiva, non altro istorico più celebrava: e il tutto con tanta parzialità d'interno affetto, che nella rarità del parlare più coi concetti che con le parole, nella brevità del dire stretto, grave, sugoso, sentenzioso e solo a gl'intendenti chiaro, con invidia e con odio degli altri virtuosi di questo stato dipendenti da Cicerone e dalla potentissima fazione cesariana che ciò non approvano, con tanta diligenza si sforzava d'imitare, che non solo con una odiosa antonomasia ardiva di chiamarlo il suo autore, ma disprezzando i biasimi d'ognuno, niun'altra cosa più affettava, che di parere al mondo un Tacito novello. Quest'affezione insolita negli amici, non veduta verso i padroni, e che eccedeva ogni più sviscerato amore che altri porti al suo sangue, tal gelosia generò negli animi del Mercero, di Beato Renano, di Fulvio Orsino, di Marc'Antonio Mureto e di altri amorevoli seguaci di Tacito, che nell'intimo loro per mera invidia, ma — come è costume degli uomini finti di ricoprir la passione dell'odio privato col manto della carità verso il prossimo — sotto colore di vendicar l'ingiuria che li giorni passati il Lipsio aveva fatta al loro amico Tacito, appresso Apollo del delitto medesimo d'empietà inquisirono il Lipsio, del quale egli aveva accusato Tacito: facendo sapere a Sua Maestà ch'egli non come amico amava Tacito, non come maestro e padrone l'onorava, ma che come suo Apollo e suo Dio l'adorava. Questa accusa, la quale, come accade ne' delitti della maestà lesa, per la sua atrocità con la sola querela vien provata, altamente penetrò nell'animo di Apollo; onde Sua Maestà, gravemente dal Lipsio stimandosi offeso, dalla coorte pretoria de' poeti lirici incontinente legato di catene lo si fece condurre alla sua presenza: e appresso con faccia sopra modo corrucciata e con gesti grandemente minacciosi l'interrogò in qual concetto nel suo cuore egli aveva un certo Cornelio Tacito, nato di un oglieraio da Terni. Ad Apollo rispose il Lipsio che egli stimava Tacito l'antesignano di tutti gli storici sensati, il padre della prudenza umana, l'oracolo della vera ragion di stato, il maestro de' politici, il corifeo di quegli scrittori ch'erano arrivati alla gloria di usar negli scritti loro più concetti che parole, la vera norma per imparare a scrivere le azioni de' prencipi grandi con la dotta luce della vera cagion di esse — artificio raro e che solo era saputo dai più nobili maestri dell'arte istorica, come quello che grandemente rendeva glorioso chi sapeva usarlo, dotto chi aveva giudicio di ben considerarlo, — l'idea della verità istorica, il vero dottor de' prencipi, il pedagogo de' cortigiani, la pietra sopraffina di paragone nella quale il mondo poteva assaggiare il genio de' prencipi, la stadera con la quale esattissimamente altri poteva pesare il vero valore degli uomini privati, il libro che perpetuamente doveano aver per le mani i prencipi che volevano imparar l'arte di ben comandare, i sudditi che desideravano posseder la scienza di ben ubbidire. Da questo tant'affettato encomio e da lodi tanto esaggerate facilmente Apollo venne in cognizione che il Lipsio apertamente idolatrava Tacito. Onde con animo alteratissimo: — Dunque, o Lipsio, — li disse, — in qual conto avrai tu me, padre delle buone lettere, supremo signor delle scienze, assoluto prencipe dell'arti liberali, monarca d'ogni virtù, se con tanta empietà e sfacciatezza idolatri uno scrittore agli uomini buoni sopra modo odioso, ai professori della lingua latina per la novità della frase, per l'oscurità del parlare, per la viziosa brevità del dire, per la dottrina politica tanto crudele ch'egli insegna, sommamente esoso, con la quale più tosto forma crudeli tiranni che prencipi giusti, sudditi viziosi che dotati di quella semplice bontà che a' prencipi tanto facilita il buon governo degli stati, chiaramente vedendosi che co' suoi empi precetti i prencipi legittimi converte in tiranni, i sudditi naturali, che devono esser pecore mansuete, trasforma in viziosissime volpi, e d'animali che la madre natura con somma prudenza ha creati senza denti e privi di corna, converte in lupi rapaci e in tori indomabili: gran dottore delle simulazioni, unico artefice delle tirannidi, nuovo Senofonte di una crudele ed esecranda tiberipedia: vero fabbro del vergognoso mestiere del ridere e ingannare, del saper con facilità dir quello che non si vuole, d'altrui eccellentemente persuader quello che non si crede, con istanza grande chieder quello che non si desidera, e mostrare di odiar quello che si ama: pedagogo mirabile per altrui insegnar la scelerata dottrina di sopprimere i concetti del cuor veridico e di solo parlar con la bocca bugiarda: architetto delle fallacie, e così unico ed eccellente autore dei giudìci temerari, che il più delle volte alle altrui scelerate azioni ha dato interpretazioni sante, e le sante ha canonizzate per diaboliche. E tu solo tra tanti miei fedelissimi virtuosi in faccia mia vorrai, Lipsio, adorar per tuo dio uno che ne' suoi scritti apertamente ha mostrato di non aver conosciuto dio? che tutto essendo empietà, per lo mondo ha seminata quella crudele e disperata politica, che tanto infama i prencipi che l'usano, tanto affligge i popoli che la provano? Il quale non meno a' prencipi che a' privati ha insegnato lo scelerato modo di proceder con le doppiezze e l'arte tanto fraudolente di far quello che non si dice e di dir quello che non si vuol fare: da alcuni praticato solo per imparar la scelerata dottrina di altrui col pennello di falsi pretesti dipinger lo nero per lo bianco, di aggirar le genti con le fallacie delle belle parole e de' cattivi fatti, d'ingannar ognuno con usare il riso nella collera e il pianto nelle allegrezze, e di solo con lo scelerato compasso dell'interesse misurar l'amore, l'odio, la fede e ogni umana virtù: dagli uomini buoni letto solo per venire in cognizione de' nuovi e cupi artifici, co' quali nell'età presente l'infelice genere umano con tanta pubblica calamità miseramente è aggirato, e per iscoprire l'esecranda ipocrisia che molti aperti seguaci di arte tanto scelerata hanno adoperata per esser dalle semplici genti riputati uomini di santi costumi, ancor che per ubbidire alle regole di Tacito facciano cose anco dai più neri demoni dell'inferno avute in somma abbominazione. Non ti avvedi tu, Lipsio, quanto, da che questo tuo Tacito va per le mani delle genti, molti prencipi si siano allontanati dal modo antico di governar i popoli con l'umanità e con la clemenza, infiniti privati dalla schiettezza del viver virtuoso? Non — come affermano molti poco intendenti — così gran parte degli scritti di Tacito si è perduta per li diluvi delle genti barbare che passarono in Italia a soggiogarla: avanti tanta rovina erano mancati; non per l'ignoranza de' popoli in que' tempi torbidi tutti occupati nell'esercizio delle armi; ma perché quelle antiche genti, nelle quali ugualmente regnò la schiettezza dell'animo e la purità della novella religion cristiana, abborrirono quello scrittore che ora tanto è amato, che, come veggo che hai fatto tu, molti apertamente idolatrandolo l'hanno eretto per loro vitello d'oro. In ogni sua parte è Tacito indegno d'esser letto dagli uomini buoni, perché di numero più in lui sono l'empietà che le carte, le linee, le parole, le sillabe e le lettere; ma la vita ch'egli ha scritta di Tiberio, prencipe degno del genio di un tale istorico, fa bisogno confessare che affatto sia insopportabile: la quale per singolarissimo beneficio del genere umano ne' più occulti luoghi di Germania per molti secoli essendo stata ascosa, con pestifera curiosità da un alemanno, al mondo tutto più fatale del suo compatriota inventor della mortal bombarda, nel tempo medesimo fu cavata fuori, che quella nobilissima provincia cominciò ad esser appestata dalla scelerata moderna eresia: solo affine che con prodigio tanto grande nel tempo stesso che l'esecrando Lutero travagliava le cose sacre, l'empio Tacito sovvertisse le profane. Scritti compitissimamente scelerati e un tempo stati perduti perché non piacquero all'antichità, e ora con gran vergogna dell'età presente solo da quei medesimi politici ammirati, che essendo seguaci di tanta empietà, dal maestro delle fallaci dottamente hanno imparata la dottrina di saper fino all'ultima vecchiaia trattener gli uomini di parole, pascerli di fumo, empirli di vento e con le loro vane speranze ridurli all'ultima mendicità: dottrina per certo infernale, che dal suo agricoltor Tacito solo per beneficio de' prencipi essendo stata seminata, con tanta ingordigia anco dagli uomini privati si vede ora abbracciata, che Tacito, prima autor solo stimato degno de' prencipi, ora così pubblicamente va per le mani d'ognuno, che, fino i bottegai e i facchini non d'altra scienza mostrandosi più intendenti che della ragion di stato, con derision grande di arte dagli uomini grandi tenuta in somma riputazione, il mondo tutto si vede pieno di politici lerciamestieri. — Semivivo rimase il Lipsio per le risentite parole di Apollo; con tutto ciò anco nell'ultima costernazione d'anima facendo cuore e ripigliando fiato, d'ogni suo fallo, che per altro aveva commesso, umilissimo perdono chiese a Sua Maestà; poi liberamente disse che tali erano gli obblighi suoi verso Tacito, tanto l'onore che appresso a' suoi fiamminghi, ai germani, agli inglesi, ai francesi, agli spagnuoli e agli italiani gli arrecava quel suo dilettissimo scrittore, che se ben egli fin come suo terrestre dio con tutto il cuore l'amava e l'onorava, che per giunger nondimeno a pienamente soddisfar all'obbligo suo e per esattamente compire al debito della gratitudine gli parea di far poco: mercé che avendo egli lasciati al mondo scritti ordinari, le sole sue fatiche sopra Tacito erano quelle che gli avevano fatto meritare la stanza di Parnaso e l'onorata fama immortale appresso le genti: e che se colui che con gli altrui denari esercitava il traffico d'una grossa mercanzia, nel suo errore era compatito, se fino adorava chi ognora ad ogni suo beneplacito poteva farlo fallire, quanto più da Sua Maestà meritava egli di essere, se non lodato, scusato almeno, se nell'amare e onorare il suo dilettissimo Tacito trapassava i termini tutti del dovere e dell'onestà, in lui solo stando fondata la machina tutta del credito nel quale egli era tenuto appresso i virtuosi? E che egli dopo il suo ingresso in Parnaso dai letterati tutti così era stato amato, accarezzato e fino riverito, che la sua casa non altrimenti che quella de' più celebri scrittori era frequentata; ma che dopo che egli cadde nell'errore d'inimicarsi Tacito, <foreign lang="lat" rend="italic">statim relictum illius limen, nemo adire, nemo solari</foreign>: che però più tosto che scemar punto la sua venerazione verso quel suo autore, si contentava d'odiar se stesso e morire, minor suo danno stimando perder la vita, che la grandezza della fama, alla quale per lo mezzo di Tacito si vedeva esser salito. Talmente le parole del Lipsio offesero l'animo d'Apollo, che contro lui sempre più accendendosi di fiero sdegno, gravemente si dolse che in sua presenza con asseverazione tanto sfacciata più tosto avesse mostrato pervicacia di voler perseverare nell'ostinazione di eccesso tanto nefando, che umiltà di voler piegarsi alla penitenza e del fallo commesso chieder perdono; e sopra ogni altro demerito di quell'uomo ostinato non poté Sua Maestà sofferire ch'egli onorata gratitudine avesse chiamata l'empietà dell'idolatria, e costanza d'incorrotta fede l'ostinazione. Onde alla medesima coorte de' poeti lirici comandò che fuori di quella stanza strascinassero quell'uomo indegno di veder la faccia di quel suo signore ch'egli così nel vivo offendeva, e che, prima spogliato delle buone lettere ch'egli si trovava possedere, lo dichiarassero vergognoso ignorante, e che appresso come sceleratissimo idolatra l'abbruciassero vivo. Già il Lipsio era condotto al patibolo di tanta infamia, quando gli amici caramente l'esortarono a ravvedersi, e in un tempo medesimo, con chieder misericordia a Sua Maestà cercasse di salvar la vita e la riputazione. Nella stessa disperazione di caso tanto orrendo manifestamente si vide che a tal segno nel Lipsio crebbe la costanza e l'ardire del cuor franco contro gli spaventi della morte, che ad Apollo rispose che fosse fatta la sua volontà, ché non poteva morire ignorante chi perfettamente mostrava di posseder la gratitudine, reina di tutte l'umane virtudi: che però le fiamme che dovevano consumarlo, avrebbono reso maggiore splendor di gloria che di fuoco, e che in quell'ultimo punto della sua vita si protestava ch'egli in tanto non riconosceva vero il delitto oppostoli di soverchiamente aver amato e onorato il suo Tacito, che per gli obblighi infiniti che li portava più dei dolori della morte l'escruciava il travaglio di conoscere ch'egli li moriva ingrato: e che l'agonia nella quale lo vedevano tutti, non nasceva dallo spavento che egli aveva di morire, ma dal dolore intenso che gli arrecava l'aver dalla bocca stessa di Sua Maestà udito nominar Tacito per empio ateista: ingiuria, che se a quel sapientissimo scrittore da altri fosse stata detta che da Sua Maestà, anco in quel suo ultimo punto della vita almeno di parole non l'averebbe lasciata invendicata, e che con quella libertà che tanto era propria di chi più non si curava di vivere, faceva noto ad ognuno che la verità era che intanto Tacito conobbe Dio, che solo tra tutti gli scrittori gentili con l'altissimo saper suo essendo arrivato a conoscere quanto nelle cose della religion vaglia la fede di quelle cose che non si veggono o non si possono provar con la ragione, liberamente avea detto "<foreign lang="lat" rend="italic">sanctiusque ac reverentius visum de actis deorum credere, quam scire</foreign>": parole santissime e degne d'esser considerate da quei teologi che negli scritti loro si erano perduti nelle troppe sofistiche sottigliezze. Apollo, per le cose udite pieno di stupore e di meraviglia infinita, incontanente fece sciorre il Lipsio; e teneramente abbracciandolo: — O mio dilettissimo virtuoso, — gli disse, — con quanta mia consolazione e tuo guadagno ho tentato la tua pazienza e fatta esperienza della tua virtuosissima costanza, e con le ingiurie che ho dette a Tacito, che sono le medesime con le quali lo accusano quelli che non lo studiano o non l'intendono, ho fatto prova della divozion tua verso quell'eccellentissimo istorico anco degno della meraviglia mia: e da quello che per ora da te ho udito, ben m'accorgo che l'hai letto con gusto, studiato con frutto, lucubrato con utilità; perché la difesa che con tanta tua gloria hai fatto, conosco che non è tua, ma cavata dal mio e tuo Tacito. — Appresso poi si rivoltò Apollo verso i virtuosi che per curiosità d'udir la fine di quel giudicio in numero molto grande erano concorsi nella sala, e così disse loro: — O miei ben amati letterati, ammirate e perpetuamente imitate l'onorata costanza di questo mio glorioso virtuoso; e ne' vostri cuori eternamente sia scolpita la dilezione infinita, la venerazione sempiterna di quel prencipe che grande sostenta la vostra riputazione, e non vi scordate mai che con facilità maggiore precipita la potenza di colui che perde la buona grazia del suo prencipe, che non ruinano le case alle quali manchino le loro fondamenta. Però voi che seguitate le corti, imparate a conoscere che "<foreign lang="lat" rend="italic">nihil rerum mortalium tam instabile ac fluxum est, quam fama potentiae non sua vi nixae</foreign>". Documento certissimo, il quale ad ognuno insegna nell'amare, nell'onorare, nel perpetuamente con fede costantissima servire i prencipi suoi d'imitar il mio Lipsio: perché così come nelle cose sacre somma empietà è aver altro dio che quello che ha creato l'uomo, i cieli e la terra, così ne' vostri cuori non altra divozion di prencipi dovete ammettere mai, non da altra persona dovete aspettare e desiderar i vostri commodi, eccetto da quel signore che con la confidenza che ha nella vostra fede, con la straordinaria affezione che vi porta, al mondo tutto non suoi servidori ma cari amici vi fa conoscere, e con la suprema autorità che vi lascia esercitar nel suo stato, altrettanti prencipi, come egli è, vi fa parere a' suoi vassalli. E perché la molta sagacità de' prencipi, per le gelosie grandi che si trovano in quelli che regnano, ordinariamente è accompagnata dal sospetto, e i favoriti di corte sempre essendo aggravati dall'invidia, sempre osservati dagli emuli, sempre perseguitati dai maligni, per felicemente superar tante difficultà e per sempre conservarvi nelle grandezze acquistate, con tutto il cuore amate i vostri prencipi, con tutta l'anima osservateli e con ogni possibil fede serviteli; e più tosto che pur pensare, non che far cosa che porti anco leggier pericolo di scemar un'uncia della buona grazia loro, anzi, come ha fatto il mio Lipsio, eleggetevi il morire: e allora per certo tenete che cominci il vostro precipizio, che dalla fatal disgrazia vostra vi lasciate persuadere di poter migliorare la condizione della vostra servitù con usar co' vostri prencipi — che tanto sanno, tanto veggono, tanto intendono e tanto conoscono, quanto più non è possibil dire — la simulazione di parer quegli che altri non è, la falsità di ridere e ingannare, la doppiezza di mangiar da ambedue le ganasse, la falsità di star a cavallo del fosso per poter poi in ogni sinistro accidente del suo signore tener da chi vince. Percioché co' prencipi, che quando anco non conoscono hanno tanti che li mettono al punto, quando dormono non mancano loro mille maligni spiriti che li destano, quei che credono cosa sicura il viver con le simulazioni, somigliano quegli sciocchi che si credono di poter abbarare i zingani, e che sperano di vendere le false ballotte ai cerretani.</p></div2>
<div2 type="capitolo">
<head>Ragguaglio LXXXVII</head>
<argument><p>La serenissima reina d'Italia, dai più segnalati suoi prencipi e dalla stessa maestà di Apollo strettamente essendo pregata a scordarsi dell'ingiuria fattale da quei capitani italiani che in aiuto delle straniere nazioni le avevano armato contro, niega di volerlo fare.</p></argument>
<p>Non ha dubbio alcuno che tra i più maravigliosi palagi che si vegghino in questa corte di Parnaso e per magnificenza di edificio ottimamente inteso e per ricchezza di superbi ornamenti, anco per testimonio dello stesso Vitruvio, è quello ove la serenissima reina d'Italia fa la sua residenza. In questo, tra le altre maraviglie degne di stupore e che altrui dànno sommo diletto, è il cortile simile ad un anfiteatro d'immensa grandezza, ove per particolar prerogativa di merito grandemente segnalato, di beneficio infinitamente gradito, a capo di lui si vede la mirabilissima statua equestre della reina d'Italia di finissimo oro, dedicata al gran Belisario greco; quella di Narsete, anch'egli greco, la quale fu eretta appiè del cortile, e che a perpetua gloria di lui dalla medesima reina gli fu eretta, per la segnalata offesa che ella da lui ricevette poi, così bruttamente in più parti spezzata si vede gettata a terra e vilipesa, che ove prima, con onorata invidia di personaggi grandi che continuamente la contemplavano, serviva per altrui ricordare il merito del valore di quel gran capitano, ora mostra la vergogna di colui che per rabbia di sdegno privato ha profanato merito tanto grande e oscurata gloria tanto degna di essere invidiata. Nella facciata poi di così mirabil corte posta alla man destra, dal famosissimo Apollo e da altri più eccellenti pittori dal naturale si veggono dipinti i volti di quei famosi capitani italiani che con le armi e col sangue loro dalla servitù de' barbari avendo o difesa o liberata l'Italia, dalla grata patria hanno ricevuto l'onore della fama eterna; e nella facciata dello stesso cortile posta alla man sinistra, a perpetua vergogna degli uomini ingrati alle infami forche per i piedi si veggono appesi quei capitani italiani, che scordatisi dell'obbligo strettissimo che altri deve alla sua patria, uguale a quello che i figliuoli hanno verso i genitori loro, in aiuto delle barbare nazioni e de' re stranieri hanno impugnate le armi per porle la vergognosa catena della servitù al piede. All'infamia poi di soggetti tanto vergognosamente ingrati si aggiungono gli obbrobri e vitupèri che i poeti con ogni sorte di verso satirico, gli oratori con le invettive ogni giorno fanno ad uomini di tanto demerito: tutto affine che per risentimenti tanto severi ognuno impari a fuggire di commettere que' falli che altrui apportano infamia eterna e acciò gli uomini militari soliti, senza considerare la qualità del prencipe che servono, a solo correre ove veggono il soldo maggiore e più pronto, così svisceratamente con tutto il cuore e con tutta l'anima imparino ad amar la patria loro, che più tosto che armarle contro, somma carità stimino uccidere se stessi. Il menante, che prima d'inviar la gazzetta de' suoi <title>Ragguagli</title> agli amorevoli suoi avventori, è obbligato portarla alla magnificenza del pretore urbano, non può, come conosce esser suo debito, registrar nelle sue carte quei soggetti italiani che in quelle facciate vergognosamente si veggono dipinti. Ma questo solo gli basta dire, che i posteri de' capitani che soffrono il castigo di così lunga vergogna, allora ch'entrano nel cortile si arrossiscono che i loro passati con bruttezza tanto segnalata abbino diturpate le case loro, e però con straordinaria compunzione di animo perpetuamente si veggono piangere i grandissimi demeriti de' loro antenati. Questi tanto pregiati signori e per loro stessi e dai maggiori prencipi di questo stato non hanno mai intermesso di fare e far fare uffici caldissimi appresso la serenissima reina d'Italia, acciò placando l'animo suo giustamente esacerbato, consentisse che quei capitani di alto sangue fossero liberati dalla crudel pena di quell'obbrobrio, e Apollo stesso, a' prieghi de' più virtuosi prencipi italiani di questo stato, caldissimo ufficio ne passò ultimamente con la medesima reina; ma indarno, perché ella di fiero sdegno mai sempre più accendendosi, con le lacrime che la soverchia ira perpetuamente le manda negli occhi, a quei che la pregavano e alla stessa maestà di Apollo liberamente rispose che le ruine, le vergogne, gli affronti e le altre sue estreme desolazioni ricevute da' goti, dagli ostrogoti, da' vandali, dagli unni, dalle altre barbare nazioni che tanto crudelmente l'avevano calpestata, lacerata e depressa — come accidenti umani, come calamitadi alle quali i regi tutti, e più particolarmente ella che con l'amenità del suo sito, con la fecondità della terra, con la moltitudine e ricchezza de' suoi tesori accumulati nella pace, non allettava solo, ma a la sua ruina chiamava le genti straniere sitibonde della preda dell'oro e grandemente avide di cambiar lo sterile paese loro co' fecondissimi campi d'Italia, con somma pazienza sopportava; ma che gli stessi suoi dilettissimi figliuoli contro di sé, loro amorevolissima madre, avessero vestito quelle armi che dovevano impugnare per difenderla, erano ferite tanto acerbe che perpetuamente gettavano sangue di vendetta, ingratitudine tanto scelerata che non si poteva perdonare, azione piena di tanta perfidia che da lei giammai doveva essere scordata, sceleratezza tanto dolorosa che non trovava odio così crudele che la potesse contracambiare. Che però negl'interessi della sua libertà tanto nel vivo trovandosi offesa, accadeva che le loro preghiere più la facevano ostinar nell'odio, che gli uffici caldi di Sua Maestà più le irritavano il desiderio della vendetta, e che l'umiltà di quelli che le chiedevano perdono, la facevano insuperbire, la penitenza incrudelire; e che la stessa lunghezza del tempo sempre più fresca le faceva parer quell'ingiuria ch'ella non poteva né voleva perdonare, non solo perché conosceva di non aver mai appresso i suoi italiani demeritato tanto, ma perché solo per vizio di esecranda avarizia da chi meno doveva ed ella aspettava, sceleratissimamente conosceva di esser stata tradita, assassinata e con tanto suo obbrobrio fatta schiava di quelli a' quali poco prima ella aveva calcato il piede nella gola. E che però dall'altrui castigo e dalla sua virtuosissima ostinazione imparasse ognuno a conoscere che colui che giungeva al vergognoso termine di offendere in cose simili la sua patria, non solo commetteva eccesso che non si perdonava, ma con macchia sì vergognosa sporcava l'onor suo, che non si trovava sapone che potesse lavarla.</p></div2>
<div2 type="capitolo">
<head>Ragguaglio LXXXVIII</head>
<argument><p>La spezie delle pecore manda suoi pubblici ambasciadori ad Apollo, per mezzo de' quali fa istanza che sieno conceduti loro denti acuti e corna lunghe, e la dimanda loro da Sua Maestà è schernita.</p></argument>
<p>La spezie tutta delle pecore ha mandati a questa corte quattro suoi ambasciadori, i quali questa mattina sono stati ammessi all'audienza reale di Sua Maestà; onde un molto grande e ben ornato castron pugliese disse che le pecore benissimo conoscevano che quello Iddio che aveva creato tutte le cose, verso gli animali tutti avea usata tanta carità, così eccellente giustizia, che con equivalenti doni di virtù aveva compensate l'imperfezioni e i difetti loro: onde in tanta moltitudine di animali bruti niuno ve n'era, che con buona ragione potesse dolersi di esser nella sua creazione da Sua Divina Maestà stato maltrattato. Ma che pareva loro che con le sole pecore come patrigno avesse usata molta parzialità: percioché avendole create con grandissime imperfezioni, non si vedeva che l'avesse dotate di virtù alcuna equivalente, con la quale, se non assicurar lo stato loro, avessero almeno potuto vivere in questo mondo con quella quiete che vi campavano gli altri animali. Percioché se bene la Divina Maestà aveva creata la lepre con indicibil timidità, co' denti acuti e senza cuor di mordere, l'aveva nondimeno dotata di un piede tanto veloce, che l'assicurava dal dente di qualsivoglia più feroce animale: e che la volpe di ragione non si poteva dolere di essere stata creata tarda al corso, avendole Sua Divina Maestà dato una sagacità tale d'ingegno, che con molta facilità schivava l'insidie di qualsivoglia fiera: e che così anco la lentezza del corso del lupo aveva compensata con un cuore tanto ardito, con un dente tanto mordace, con un genio tanto circonspetto, che essendo di terrore ad ogni animale, fino si faceva rispettare dagli uomini: e che simigliantemente negli uccelli dell'aere chiaro si vedeva che Sua Divina Maestà aveva usata la stessa carità, poiché a quelli aveva date le ale maggiori e il volo più precipitoso, a' quali aveva negato l'uso de' piedi: i quali velocissimi aveva dato ai fagiani, alle starne e alle quaglie, per ristorarle dal danno che ricevono dalle ali corte e dalla mancanza delle penne della coda; che solo le pecore essendo state create di una indicibile stupidezza d'ingegno, senza cuore, senza velocità de' piedi e senza quei denti da mordere co' quali gli animali tanto si fanno rispettare, parea loro da quella divina carità essere state abbandonate, che aveva mostrata somma dilezione anco verso le fiere solo dannose. E soggiunse quel castrone che per ultima e grandissima calamità delle pecore tanto disarmate, la maestà di Dio aveva dato loro per nemici implacabili i leoni, le tigri, gli orsi, i lupi, fiere più crudeli che camminino sopra terra; di modo che pareva che la pecora fosse creata al mondo solo per pascere quelle arrabbiate fiere che non conoscono che cosa sia sazietà. Disse ancora il medesimo che alle ingiurie tanto insopportabili che le pecore ricevevano da' nemici loro, si aggiungevano gli strapazzi che di esse facevano i loro pastori, tutti cagionati dall'essere affatto disarmate: perché quando avessero avuto denti per potere in certe occasioni, se non per vendetta almeno per correzione, mordere una sol volta in diece anni certi indiscreti pastori che mungono con poca carità e tosano senza discrezione, forse si procederebbe con esse con maggior pietà e i loro barbieri maneggerebbono la forbice senza intaccar la pelle: onde la spezie tutta delle pecore, per non essere più lungo tempo la calamita, di tutte le oppressioni più lacrimevoli, instantemente chiedeva denti lunghi e corna acute per farsi rispettare. A questa domanda con allegrissima faccia rispose Apollo che le pecore avevano fatta una instanza degna della molta semplicità loro, poiché non conoscevano che tra tutti i quadrupedi che vivono sopra la terra non altro animale si trovava più privilegiato e favorito da Dio di esse: perché ove gli altri con mille stenti e infiniti pericoli erano forzati procacciarsi il cibo, molti de' quali faceva bisogno che la notte, destinata al sonno ed alla quiete, adoperassero per pascersi, non essendo sicuro loro il lasciarsi veder di giorno, alle sole pecore dagli stessi uomini, signori di tutte le fiere, padroni della terra, erano riserbati e sino a gran prezzo comperati i pascoli; e che la notte con carità e diligenza esquisita erano guardate e difese nelle mandre da' nemici loro; e che dove gli altri animali e dalle stesse fiere e dall'insidie degli uomini erano perseguitati, e per la morte di essi infiniti non ad altro attendevano che a fabbricar reti, a pascer cani, a tender lacci, le sole pecore per grazia particolarissima godevano la nobil prerogativa che dagli uomini si fabbricavano le reti, si pascevano i cani, si tendevano i lacci per assicurarle da' loro nemici; e che il creatore dell'universo avendo dimostrata somma predilezione verso le pecore, in vece di denti rapaci e di gambe veloci aveva conceduto loro le potentissime armi della lana, del cacio e delle altre molte ricchezze, con le quali così bene si acquistavano l'intiero amore degli uomini, che per la sola carità che eglino avevano verso le pecore, i lupi, le tigri, i leoni e le altre fiere loro nimiche con ogni sorte di arme e di crudeltà perpetuamente erano perseguitate. E che per le doti tanto singulari di molti beni che le pecore apportano agli uomini, essendo riputate la delizia e la ricchezza del genere umano, accadeva ch'esse erano la più numerosa spezie di animali che viva sopra la terra: di maniera tale che le pecore essendo pasciute e difese dalla vigilanza e dalla carità de' pastori loro, scioccamente desideravano i denti rapaci e le corna acute. E in ultimo disse Apollo che della molta severità da alcuni pastori usata nel mungere e nel tosare, non con altre armi si dovevano vendicare, che con quella della ubbidienza e dell'umiltà, con dar loro copia di lana, molto cacio, e studiare alla fecondità: questa essendo la suprema felicità della spezie delle pecore, che quei pastori che maltrattavano i loro armenti, in estremo erano crudeli contro loro stessi, essendo cosa verissima che la ferita bestialmente data alla pecora aveva proprietà d'uccidere il pastore. Per le quali cose egli comandava loro che, più che da' denti de' lupi, si dovessero guardare di pur mostrar animo di voler mordere i loro pastori; poiché non tanto felici si potevano chiamar quelle pecore che con umiltà e con proietta ubbidienza assicuravano i pastori loro da ogni offesa, quanto infelicissime quelle che facevano la funesta professione di metter loro paura.</p></div2>
<div2 type="capitolo">
<head>Ragguaglio LXXXIX</head>
<argument><p>Niccolò Macchiavelli, capitalmente sbandito da Parnaso, essendo stato ritrovato ascoso nella biblioteca di un suo amico, contro lui vien eseguita la sentenza data prima del fuoco.</p></argument>
<p>Tutto che Niccolò Macchiavelli molti anni sono fosse sbandito da Parnaso e suo territorio con pena gravissima tanto a lui quanto a quelli che avessero ardito nella lor biblioteca dar ricetto ad uomo tanto pernicioso, la settimana passata nondimeno in casa di un suo amico, che secretamente lo teneva ascoso nella sua libraria, fu fatto prigione. Dai giudici criminali subito fu fatta la ricognizione della persona, e questa mattina contro lui doveva eseguirsi la pena del fuoco, quando egli fece intendere a Sua Maestà che prima gli fosse conceduto che avanti il tribunale che l'avea condannato potesse dire alcune cose in sua difesa. Apollo, usando verso lui la solita sua benignità, gli fece sapere che mandasse i suoi avvocati, che cortesemente sarebbero stati ascoltati. Replicò il Macchiavelli che voleva egli difender la causa sua, e che i fiorentini nel dir le ragioni loro non avevano bisogno di avvocati. Di modo che li fu conceduto quanto domandava. Il Macchiavelli dunque fu introdotto nella quarantia criminale, dove in sua difesa ragionò in questo modo: — Ecco, o sire de' letterati, quel Niccolò Macchiavelli, che è stato condannato per seduttore e corruttore del genere umano e per seminatore di scandalosi precetti politici. Io in tanto non intendo difendere gli scritti miei, che pubblicamente gli accuso e condanno per empi, per pieni di crudeli ed esecrandi documenti da governare gli stati. Di modo che, se quella che ho pubblicata alla stampa è dottrina inventata di mio capo e sono precetti nuovi, dimando che pur ora contro di me irremessibilmente si eseguisca la sentenza che a' giudici è piaciuto darmi contro: ma se gli scritti miei altro non contengono che quei precetti politici e quelle regole di stato che ho cavate dalle azioni di alcuni prencipi — che se Vostra Maestà mi darà licenza nominarò in questo luogo, — de' quali è pena la vita dir male, qual giustizia, qual ragione vuole ch'essi che hanno inventata l'arrabbiata e disperata politica scritta da me, sieno tenuti sacrosanti, io che solo l'ho pubblicata, un ribaldo, un ateista? Ché certo non so vedere per qual cagione stia bene adorar l'originale di una cosa come santa e abbruciare la copia di essa come esecrabile, e come io tanto debba esser perseguitato, quando la lezione delle istorie, non solo permessa ma tanto commendata da ognuno, notoriamente ha virtù di convertire in tanti Macchiavelli quelli che vi attendono con l'occhiale politico. Mercé che non così semplici sono le genti, come molti si dànno a credere; sì che quei medesimi che con la grandezza degl'ingegni loro hanno saputo investigare i più reconditi secreti della natura, non abbino anco giudicio di scoprire i veri fini che i prencipi hanno nelle azioni loro, ancor che artifici grandissimi usino nell'asconderli. E se i prencipi per facilmente, dove meglio lor pare, poter aggirare i loro sudditi, vogliono arrivare al fine di averli balordi e grossolani, fa bisogno che si risolvino di venire all'atto, tanto bruttamente praticato da' turchi e dal moscovita, di proibir le buone lettere, che sono quelle che fanno divenir Arghi gl'intelletti ciechi; ché altrimente non conseguiranno mai il fine de' pensieri loro. Mercé che l'ipocrisia, oggidì tanto famigliare nel mondo, solo ha la virtù delle stelle d'inclinare, non di sforzare gl'ingegni umani a creder quello che più piace a chi l'usa. — Grandemente si commossero i giudici a queste parole, e parea che trattassero di rivocar la sentenza, quando l'avvocato fiscale fece saper loro che il Macchiavelli per gli abbominevoli ed esecrandi precetti che si leggevano negli scritti suoi, così meritamente era stato condannato, come di nuovo severamente doveva essere punito per esser di notte stato trovato in una mandra di pecore, alle quali s'ingegnava di accommodare in bocca i denti posticci di cane, con evidente pericolo che si disertasse la razza de' pecorai, persone tanto necessarie in questo mondo, i quali indecente e fastidiosa cosa era che da quello scelerato fossero posti in pericolo di convenirli mettersi il petto a botta e la manopola di ferro, quando avessero voluto munger le pecore loro o tosarle: che a qual prezzo sarebbono salite le lane e il cacio, se per l'avvenire fosse convenuto a' pastori più guardarsi dalle stesse pecore che da' lupi, e se non più col fischio e con la verga, ma con un reggimento di cani si dovevano tener in ubbidienza, e la notte per guardarle fosse stato bisogno non più far loro gli steccati di corda, ma i muri, i baluardi e le fosse con le contrascarpe fatte alla moderna? Troppo importanti parvero ai giudici accuse tanto atroci, onde votarono tutti che fosse eseguita la sentenza data contro uomo tanto scandaloso: e per legge fondamentale pubblicarono che, per l'avvenire, ribello del genere umano fosse tenuto chi mai più avesse ardito insegnare al mondo cose tanto scandalose, confessando tutti che non la lana, non il cacio, non l'agnello che si cava dalla pecora, agli uomini prezioso rendeva quell'animale, ma la molta semplicità e l'infinita mansuetudine di lui, il quale non era possibile che in numero grande da un solo pastore venisse governato, quando affatto non fosse stato disarmato di corna, di denti e d'ingegno: e che era un voler porre il mondo tutto in combustione il tentare di far maliziosi i semplici e far veder lume a quelle talpe le quali con grandissima circonspezione la madre natura avea create cieche.</p></div2>
<div2 type="capitolo">
<head>Ragguaglio XC</head>
<argument><p>Visita delle carceri fatta da Apollo, nella quale spedisce le cause di molti letterati inquisiti di vari delitti o carcerati per debiti.</p></argument>
<p>Per antico suo costume in modo alcuno non si intromette Apollo nelle cause civili, ma totalmente le lascia in poter dei giudici, perché per assicurarsi che in questo stato ad ognuno sia amministrata retta giustizia, solo gli basta l'esatta diligenza che si è detta ch'egli usa nella elezione de' suoi ministri. Ma nelle cose criminali, nelle quali ne va la vita e la riputazione de' suoi dilettissimi letterati, con diligenza e con pazienza esemplare vuol egli intendere, sapere e veder ogni ancor che picciola minuzia. Di maniera tale che Sua Maestà a se stessa avendo riserbata l'autorità tutta del giudicare, poco altro i suoi giudici criminali hanno che fare in questo tribunale, che fabbricar contro il reo il processo informativo: uso per certo santissimo e degno di esser saputo e imitato da quei prencipi poco accorti, che con brutta trascuraggine abbandonando quella protezione del reo che tanto deve esser loro a cuore, lo lasciano alla discrezione di un sol giudice, molte volte corrotto, spesso ignorante e sempre appassionato; cosa altrettanto detestabile, quanto, ove fioriscono le buone leggi, per giudicar la vita di un uomo solo, quello di cento giudici è stimato numero troppo picciolo. Quindi è che Apollo, e certo con eccellente consiglio, molti secoli sono instituì in Parnaso l'uso della visita delle carceri, dove da Sua Maestà sono decise le cause tutte criminali dei rei carcerati, e le civili di quelli che per debito si trovano prigioni. Giovedì dunque Sua Maestà, accompagnata dalla Rota criminale e civile, si trasferì alle carceri pegasee, dove comparvero i prigioni che doveano essere spediti.</p>
<p>E il primo fu Felino Sandeo, nelle leggi canoniche sopramodo famoso. Angelo de Maleficiis, al quale toccava far la relazione di quella causa, disse che quel giureconsulto dal prencipe di Andro due anni prima era stato deputato governatore di quell'isola, dove bruttamente avea sopportato che alcuni principali soggetti del suo governo a voglia loro avessero tiranneggiato, e crudelmente afflitti i poveri, le vedove e i pupilli, e che fino aveva tollerato che questi insolenti ai poveri artigiani col bastone avessero pagata la mercede delle fatiche loro. Fatta questa relazione, Apollo si rivoltò verso Felino, e gli domandò com'era possibile che un suo pari avesse commesso l'eccesso del quale veniva imputato. Ad Apollo rispose Felino che quale egli si fosse nella scienza delle leggi e il genio risoluto ch'egli aveva di saper mortificare i tiranni, benissimo avea fatto conoscere negli altri governi che avea avuti di Focide, di Pindo, di Libetro e di Mitilene; ma che in Andro, non già per ignoranza ma che solo per vero termine di buona prudenza non avea fatto suo debito, e che del suo errore il solo mal genio del prencipe di Andro era stato cagione: perché essendo venuto in cognizione che molti soggetti di singolar valore e di rara bontà di animo, che avanti lui aveano governata l'isola di Andro, solo perché aveano amministrata esattissima giustizia e perché compitamente avevano fatto il lor debito, per le maligne persecuzioni di quegl'insolenti che non erano stati lasciati tiranneggiare, con infinita vergogna loro erano pericolati, egli a bello studio aveva voluto mancare a quello che benissimo conosceva esser debito suo principalissimo; e che il prencipe di Andro non solo difettava nell'esser di prima impressione, facilissimo a creder ogni brutta sceleratezza in un suo ministro, ma amico e sopramodo avido di quei memoriali, co' quali gli uomini maligni così spesso sogliono travagliar gli onorati officiali: per li quali assassinamenti non solo non aveva temuto di così maltrattare il suo prencipe, ma che sommo gusto aveva sentito di pagarlo con la moneta che egli aveva meritata da lui. Apollo, grandemente ammirando la difesa del Felino, non solo come innocente graziosamente l'accolse, ma come uomo saggio e che con somma prudenza aveva saputo accommodar le sue azioni al genio del prencipe che egli serviva, commendò gli errori di lui e lo giudicò innocente del peccato che aveva confessato; e appresso apertamente disse che i prencipi che acremente non tenevano la protezione dei loro officiali, e che erano amici di quei memoriali che dalla schiuma dei più ribaldi e maligni uomini che abbino le province venivano dati loro contro, non meritavano di esser serviti da ministri onorati. Allora, perché la visita tutta rivolse gli occhi verso il duca di Urbino Guidobaldo dalla Rovere, ad ognuno si rinovellò nella memoria l'ottimo governo che il serenissimo suo figliuolo Francesco Maria usa nel suo stato, nel quale infelici sono fatti quegli officiali che nell'amministrazione della giustizia non tengono la bilancia diritta, miserabili quelli che fuor di ragione li perseguitano.</p>
<p>Appresso poi Cornelio Tacito, alcune settimane prima carcerato per querela datagli dai più famosi filosofi di questo stato, si presentò avanti Apollo; e il giudice della causa riferì ch'egli era stato accusato di bruttamente avere sparlato della sacrosanta povertà, poiché ne' suoi <title lang="lat">Annali</title> non aveva dubitato di chiamarla "<foreign lang="lat" rend="italic">summum malorum</foreign>". E Diogene cinico, che apertamente gl'instigava contro, disse ad Apollo che chiaramente scorgendosi che gli uomini commodi de' beni di fortuna in sommo orrore avevano il sudare e il vegliare per apprender le buone lettere, ad ognuno faceva noto il vero fondamento delle scienze tutte esser la povertà, la quale non senza l'ultima calamità delle arti liberali altrui poteva venire in odio. Dopo Diogene il fiscal Bossio fece instanza che il delitto di Tacito essendo notorio, si procedesse alla condennagione. E Apollo decretò che prima Tacito abiurasse le parole che aveva dette, e che poi per quattro anni nel sasso Serifo fosse rilegato. Allora Tacito, col genio suo tanto vivace e con la solita sua libertà di lingua: — Io, sire — disse, — non so come possa essermi comandato che io lodi la povertà, quando questi giudici che devono giudicar me, così la stimano vergognosa, che non hanno dubitato di porla tra i veri indizi della tortura: cosa che fatta non avrebbono, quando in un uomo povero de' beni di fortuna fosse stato possibile trovarsi la vera ricchezza della bontà dell'animo sincero. — Tal confusione negli animi della visita tutta cagionò la mordace difesa di Tacito, che Apollo, acciò il mondo non vedesse la vergogna che da un reo fossero state condennate le leggi, i dottori, i giudici e i tribunali, per minor male sopportò che Tacito fosse liberato.</p>
<p>Dopo Tacito nella visita comparve Niccolò Perenotto da Granvela; e il giudice della causa fece relazione ch'egli era carcerato per aver pubblicato un volume <title lang="lat">De bono libertatis</title>, della quale nel processo constava ch'egli così capital nemico si mostrò sempre, che fu potissima cagione che Carlo quinto imperatore facesse schiave molte famose republiche di Europa. Apollo, udita che ebbe la relazione della causa, decretò che il Perenotto perpetuamente fosse bandito da Parnaso, come quegli che sfacciatamente aveva contravenuto all'editto delfico, nel quale ai letterati strettamente si proibiva il potere scrivere di quella materia della quale essi non facevano pubblica professione: mercé che le preziose virtudi della sobrietà, della castità, e le altre onorate scienze morali grandemente divenivano ridicole, quando erano celebrate dai libidinosi, dai crapuloni e dagli altri uomini viziosi: quasi che virtudi tanto pregiate non avessero forza di scacciar dagli animi altrui i vizi per introdurre in essi la vera bontà del vivere onorato, e fosse vero quello che i viziosi tutto il giorno susurravano per le piazze, che le serenissime arti liberali solo si apprendessero per far di esse mercatanzia e per darle altrui ad intendere, non per fermamente crederle e praticarle.</p>
<p>Spedita che fu la causa del Perenotto, coi ferri a' piedi e tutto circondato di catene avanti Sua Maestà fu condotto uno sfortunato dottor di leggi, carcerato perché, se bene non solo nell'esercizio dell'avvocare molto fosse eccellente ma in tutte le più scelte scienze universale e molto provetto, o accecato da infelice pazzia o contaminato da malignità di animo male inclinato, di lucroso avvocato che egli era nella sua patria, di onorato e riputato letterato era divenuto vergognoso e miserabil soldato, con metamorfosi tanto infelice avendo cangiata la penna nella spada, i libri negli archibugi, il difender gli uomini con la voce nell'ucciderli co' pugnali, e il leggere le buone discipline in una famosa università nel disperato esercizio di dar gli assalti ad una fortezza. Apollo, sopramodo adirato contro uomo di tanto demerito, con escandescenza grande: — Ah traditore, ah ribello — gli disse — delle buone lettere, non sai tu che il miserabil esercizio delle armi, solo degno di quegl'ignoranti che inutil carnaccia essendo al mondo, solo buona per lo macello delle guerre, affatto è indegno di esser seguitato da quelli a' quali i benemeriti padri loro hanno lasciato il ricco e onorato patrimonio delle arti liberali? Le quali da alcuni prencipi non per altro cagione severamente sono state proibite negli stati loro, eccetto perché aprono gli occhi ai ciechi e illuminano gl'intelletti agli uomini sciocchi, a' quali esattamente fanno conoscere gli artifici e le imposture che i re del mondo hanno usate per altrui far parer utile e onorato, esercizio tanto degno di esser abborrito. — E questo detto, Sua Maestà sentenziò che a quel dottore perpetuamente fosse interdetto l'ingresso nelle biblioteche, e che gli fossero proibite le delizie del leggere e dello scrivere, e che per esempio degli altri fosse dichiarato ignorante. Udita che ebbe l'infelice dottore sentenza tanto crudele, ad alta voce chiedendo misericordia, disse che non per malizia ma che per mera ignoranza avendo egli errato, era degno della pietà di Sua Maestà, e che non per avidità di ricchezze, non per sete che egli avesse del sangue umano, aveva cinto la spada e seguitato il mestier delle armi, ma solo per acquistarsi con esse appresso alle genti fama gloriosa. Maggiormente esarse allora Apollo, e a quel dottore così replicò: — E qual fama potevi tu, scelerato, sperar di acquistare al nome tuo con l'infelicissimo esercizio di ammazzar gli uomini, di rubar i contadi, di abbruciar le città, di deflorar con violenza le vergini e nel tempo medesimo, acciò consentino a disonestà tanto barbara, ucciderle col pugnale? Non sai tu che i miei letterati sono quelli che con la penna loro rendono eterno il nome degli uomini militari? e non ti è noto che la gloria che altri si acquista con le armi, quando però elleno non si cingono per la religione e per la difesa della patria, è falsa alchimia, mercatanzia da pazzi disperati? e che la riputazione che gli onorati virtuosi si acquistano con l'esercizio delle buone lettere e con maneggiar la penna, sempre è oro fino di coppella? —</p>
<p>Questo fine avendo avuto la causa del dottore, avanti Apollo si presentò Giovan Giorgio Trissino, famoso poeta vicentino, il quale prostratosi ai piedi di Apollo: — Sire — gli disse — delle buone lettere, è noto a Vostra Maestà che io, sfortunato, per rimediar a molti inconvenienti che fino al giorno di oggi apertamente si veggono nella lingua italiana, all'ora che pubblicai il mio poema dell'<title>Italia liberata</title>, primo di tutti cercai di introdurre nella mia lingua l'<emph>omicron, l'epsilon, l'omega</emph> e l'altre lettere greche che molto necessarie io stimava nella favella italiana; tutto affine di schivar le frequenti equivocazioni che per simile mancanza di lettere notoriamente vi si veggono. Nella quale impresa avendo io fatte spese molto gravi, contrassi que' debiti per li quali ora mi trovo carcerato, mercé che gli uomini, che per naturale instinto "<foreign lang="lat" rend="italic">veteribus, etiam quae usus evidenter arguit, stare malunt</foreign>", non hanno approvata quella mia nuova invenzione: e se tra la miseria mia e la rabbia de' miei creditori non si frappone la misericordia di Vostra Maestà, io che in servigio delle buone lettere tanto ho sudato, nel puzzore di questo tetro carcere di mera necessità sono per fornir i giorni miei. — Sopra modo compatì Apollo la miseria del Trissino, e l'interrogò se egli avea commodità di pagare a' suoi creditori qualche somma di danari il mese: a questo rispose il Trissino che più non poteva consegnar loro di cinque scudi il mese. Apollo allora si rivoltò verso i creditori, e fece loro istanza che si contentassero di quel pagamento. Discortesemente risposero quelli, che volevano tutta la somma; e perché Apollo replicò loro se erano tanto inumani che da quel misero poeta volessero esser pagati col prezzo del sangue, con la solita inurbanità risposero quei mercatanti che il Trissino o intieramente pagasse tutto quello di che andava debitore, o che cedendo ai beni, conforme le leggi pubblicate contro i falliti, portasse il cappel verde, ché ben soddisfatti si chiamavano di lui. Così fieramente per quella inumanità si adirò Apollo, che levatosi in piedi e voltatosi verso i creditori del Trissino: — Ah scelerati! — disse loro, — dunque con la perdita dell'onore e con la moneta della vergogna volete esser pagati da questo infelice virtuoso? Qual legge è questa che avete allegata, che comanda che altri si spogli del zelo di quella riputazione senza la quale gli uomini sono indegni di vivere al mondo? E se anco tra le più barbare nazioni che abitino la terra non si trova legge che voglia che per debiti di danari altrui si tolga la vita, come può essere che nello stato mio dove professo che si viva con esquisitissime leggi, se ne vegga una che altrui levi l'onore, che agli uomini molto più deve esser caro della stessa vita? E qual fiera più crudele, qual aspide, qual vipera più velenosa si trova di colui che ha potuto far la spaventevole risoluzione di gettarsi la sua riputazione dietro le spalle? Le leggi che meritano di esser lodate e obbedite, non solo non spogliano mai l'uomo della preziosa veste dell'onore, ma sommamente amano che chi ne è senza, coi virtuosi sudori si affatichi di farne acquisto: chi la possiede, più di qualsivoglia ricco tesoro la tenghi cara e ben custodita. — Per queste risentite parole quei creditori grandemente spaventati fuggirono dalla visita.</p>
<p>Onde il Trissino, avendo perciò ripigliato animo, disse ad Apollo che quando Sua Maestà avesse voluto fargli grazia del privilegio di poter crear cavalieri, che con l'ordine di cavalleria che avrebbe dato a' suoi creditori, era sicuro che quei molto ben soddisfatti si sarebbono chiamati di lui. Con molto suo gusto in un apertissimo riso proruppe Apollo, udita che ebbe la sciocca domanda del Trissino; e gli disse che gravemente gli doleva di vedere ch'egli ogni ora più si perdeva dietro gli arcigogoli. Replicò il Trissino che la sua domanda non era nuova invenzione, ma cosa usitatissima; e che la famosissima republica romana prima e poi molti altri signori grandi, che aveano facilissima commodità di soddisfare i debiti loro a danari in contanti, con le corone di gramigna, di alloro e con gli ordini delle cavallerie altrui pagavano obblighi di sangue, debiti di servigi lunghi e dispendiosi. Di nuovo sorrise Apollo, e al Trissino disse che egli chimerava, perché chi voleva giungere alla felicità di vendere il fumo fino alle brigate, faceva bisogno che avesse altra barba della sua.</p>
<p>Licenziato che si fu il Trissino dalla visita, dal giudice della causa fu letto il processo fabbricato contro un certo dottor di legge molto bizzarro e bestiale, il nome del quale i signori superiori vogliono che si taccia: nel quale si diceva che nelle audienze pubbliche dei governi che aveva avuti, con alterigia e superbia odiosissima anco con persone nobili e di onorata condizione spesso usava l'impertinente termine che gli avrebbe mandati in una galea, che avrebbe fatto loro tagliare il capo e che gli avrebbe fatti impiccare alle finestre del palazzo. Per iscusar tanto suo errore, disse il dottore ch'egli ciò faceva per rendersi tremendo ai popoli e per farsi ubbidire. Apollo, dopo che gli ebbe ricordato che gli onorati officiali con l'ugualità di una rigorosa e incorotta giustizia altrui si rendevano tremendi, non con le insolenti minacce, comandò che quel dottore, che mostrava di aver genio più accommodato per comandare agli schiavi che agli onorati gentiluomini, fosse mandato auditore delle galee.</p>
<p>Incontinente poi fu fatta relazione della causa di Niccolò Franco beneventano, il quale con arcobugio carico di migliarole avendo avuto ardire di temerariamente tirare ad un grosso lupo, quella fiera leggermente ferita, come è suo costume, gli si era avventata addosso, e co' morsi gli aveva lacerata tutta la coscia manca. Que' che si trovarono presenti nella visita, grandemente rimasero maravigliati che colui venisse travagliato, che per lo pericolo corso e per lo danno ricevuto meritava consolazione e ristoro: ma Apollo, che malamente sentì che un suo letterato avesse commessa così brutta imprudenza, poiché a' suoi virtuosi ebbe ricordato che alle fiere crudeli, agli animali pericolosi faceva bisogno cavar la berretta e lasciargli andare o con l'arcobugio appoggiato carico di palle ramate côrli nelle spalle e atterrarli, condannò il letterato nell'ordinaria pena degl'imprudenti, che niuno scusasse l'error di lui, niuno compatisse il danno ch'egli aveva ricevuto, e che tutti si ridessero del suo male.</p>
<p>Non così tosto fu dato fine a questa causa, che nella visita comparve Cratippo, filosofo ateniese; e dal giudice della causa fu detto che il duca di Efeso gli aveva dato in educazione un unico suo figliuolo, al quale, poiché fu giunto all'età matura, aveva rinunziato il governo dello stato: nel quale quel giovane altrettanto era riuscito inetto, quanto valente nella filosofia, ma che nell'esercizio delle armi era timido, de' negozi di stato incapace non che irrisoluto, e che la somma bontà che da Cratippo aveva appresa, la quale in uomo privato grandemente sarebbe stata ammirata, in un suo pari era interpretata inezia; che però a quel giovane prencipe non avendo il filosofo insegnata scienza degna di esser saputa da chi doveva aver in mano il governo di tanti popoli, il duca di Efeso da lui ripeteva il salario che gli aveva dato. La carcerazione di Cratippo grandemente dispiacque ad Apollo: il quale, rivoltatosi verso il duca che ivi era presente, gli disse che dell'inezia di suo figliuolo, non del maestro ma della sua mala elezione si dolesse poiché quel virtuoso al suo allievo avendo insegnata la scienza della quale egli faceva pubblica professione, compitissimamente aveva soddisfatto all'obbligo suo; e che un suo pari dovea sapere che le scuole de' figliuoli de' prencipi erano gli arsenali, le armerie, i consigli di stato; e che le lettere che soggetti tali doveano apprendere, era quella filosofia, quella poetica che più volte la settimana si leggeva nel prudentissimo senato di Vinegia; e che i veri pedanti de' figliuoli dei prencipi erano i capitani, i consiglieri e i secretari di stato: la sferza con la quale doveano esser battuti, la ricordanza de' loro maggiori e le gloriose azioni di que' prencipi che nella pace e nella guerra aveano operato cose degne di esser ammirate e imitate.</p>
<p>Fu poi avanti Apollo condotto Costanzo Albicini, uomo, per esser conosciuto pubblico arcigogolante, sopra modo odioso a Sua Maestà e alla visita tutta. Il giudice della causa facendo relazione del processo disse che da un prencipe avaro essendo quell'uomo stato ricercato che gl'inventasse qualche nuovo modo da cavar danari dal suo stato senza cagionar alterazione e generar mala soddisfazione ne' suoi popoli, lo aveva consigliato a sparger prima voce ch'egli correva evidente pericolo di esser alla sprovista assaltato da' suoi nemici che volevano occupargli lo stato; che però era necessario fortificar la città reale; e che per condurre al suo fine opera tanto necessaria, pubblicasse l'imposizione di una nuova gravezza, la quale da' popoli spaventati dal pericolo che correvano nella vita, nelle facultadi e nella riputazione volontieri sarebbe stata accettata: che poi con fervor grande cominciasse la fabbrica, la quale seguitasse un anno, che il secondo debolmente vi lavorasse e che il terzo affatto dismettesse l'opera; ché i popoli, in quel biennio assuefatti già alla gravezza di quel dazio, di buona voglia avrebbono continovato a pagarlo; e perché il magistrato della città aveva la grossa rendita di quarantamila scudi l'anno, la quale molto dal prencipe era affettata, che per rendersi di essa padrone e per indurre i cittadini a farnegli libero dono, solo gli bastava ch'egli si provedesse di due amici, l'uno de' quali in un pubblico consiglio salisse nella ringhiera e consigliasse esser bene contracambiar l'ottimo governo del prencipe con la liberalità di consegnargli per due anni soli le pubbliche rendite, e che l'altro amico poi, allora che simil proposta doveva correre a partito, pubblicamente dicesse esser azione indegna di un popolo fedele verso il suo signore usar i suffragi secreti, dove gl'ingrati e gli infedeli avevano occasione di oscurar la fedeltà dei sudditi devoti: che però, come ben si conveniva, il partito con la viva voce s'intendesse vinto; perché la vil plebe, allettata da quella brevità di tempo, per pochi anni avrebbe conceduto quello che non mai si poteva riacquistare. Si diceva nel medesimo processo che lo stesso arcigogolante aveva confessato che, per cavar danari dai sudditi, al medesimo prencipe aveva detto che ottimo consiglio era proibir alcuna cosa sommamente bramata e grandemente usata nel suo stato, come erano i lussi del vestire, la pompa delle gioie e le troppo esorbitanti doti che si usano; che poi mostrando di far grazia a chi chiedeva la licenza, la concedesse, ma con una buona ricognizione, sotto colore che altri pagasse il sigillo della secretarìa. Udita che ebbe Apollo l'iniquità di uomo tanto scelerato, stupefatto che in una umana creatura potesse trovarsi ribalderia così grande, proruppe in queste parole: — <foreign lang="lat" rend="italic">Puniendos rerum atrocium ministros</foreign>: — e appresso sentenziò che quel Lucifero fatto di carne umana fosse gettato nel barco dove si conservano Molosso, Melampo, Licisca e gli altri poetici cani dell'Arcadia, da' quali quell'infelice subito fu dilaniato e divorato.</p>
<p>Questo fatto, il commendatore Annibal Caro fu condotto nella visita; e il giudice della causa disse ad Apollo che a Sua Maestà molto note erano le risse passate tra il commendatore e il Castelvetro, le quali non con altro modo si erano potuto accommodare che con la sicurtà di non offendersi: dopo la quale il Castelvetro più volte in una mattina avendo passeggiato avanti la casa del Caro, talmente nell'animo di quel poeta si rinovellò la memoria dell'ingiuria fattagli con quella rigorosa censura, che con un dicace sonetto proibito al malaccorto Castelvetro aveva date molte ferite nell'onore. Apollo, contro la credenza di ognuno, comandò che pur allora il Caro fosse liberato, e appresso disse che il Castelvetro come pazzamente temerario severamente fosse punito: perché sapendo egli di così gravemente aver offeso un uomo risentito, commetteva l'imprudenza di fidar la sua vita nella sicurtà data di danari: e tanto maggiormente che il Castelvetro benissimo conosceva che i marchigiani, per altro galantuomini, ma sommamente sanguinari, hanno manco pazienza che discrezione.</p>
<p>Dato che fu fine alla causa del Caro, nella visita fu introdotto il gran senatore della republica ateniese, Aristide, carcerato per avere in una straordinaria penuria tra il popolo di Atene distribuita quantità grande di grano. Alla maggior parte della visita affatto iniqua parve la prigionia di Aristide; ma Apollo, che giudicò il contrario, con severe parole l'avvertì che nelle patrie libere, dove in grandissima gelosia si vive della pubblica libertà più che in qualsivoglia altro principato, nell'esercitar la carità faceva bisogno osservare il santissimo precetto che la destra mano non sapesse quello che operava la sinistra: mercé che in ogni republica molto pericolose erano le limosine soverchiamente boriose e fatte con aperta ostentazione; che per l'avvenire si astenesse dall'usar quella carità verso i poveri che più puzzava di ambizione, che odorasse di buon zelo di vera pietà, e che altrui davano sospetto che più fossero fatte con ambizione di acquistare i principati della terra, che di far guadagno de' regni del cielo.</p>
<p>Tutto sudicio poi e molto mal in arnese nella visita comparve Pietro Pomponazio mantovano, ritrovato che componeva un libro nel quale con pazzi e sofistici argumenti si forzava di provare che l'anima umana era mortale. Apollo, non potendo tollerare di vedersi quell'empio avanti gli occhi, comandò che pur allora gli fosse arsa la biblioteca, e che nelle stesse fiamme uomo tanto scelerato fosse abbruciato, poiché indegno del beneficio de' libri era quello sciocco che in essi s'affaticava solo per provare che gli uomini erano bestie. Con vociferazioni grandissime esclamava allora il Pomponazio, protestandosi che la mortalità dell'anima egli credeva solo come filosofo, quando Apollo agli esecutori disse che solo come filosofo l'abbruciassero.</p>
<p>Appresso poi fu udito un prigione, il qual disse che essendo egli da Coo, aveva fatta la sicurtà ad uno che dal suo prencipe v'era stato mandato governatore; percioché, per gl'infiniti latrocini che aveva fatti, di notte essendosi fuggito, egli era forzato a pagar la somma tutta del danaro, nella quale quel ladro officiale era stato condannato. Apollo, mostrando meraviglia grande della prigionia di quel letterato, si rivoltò verso il prencipe di Coo che ivi era presente, e gli disse che la sicurezza del buon governo di uno officiale non nella sicurtà di stare a sindicato, ma solo era fondata nella buona elezione che faceva il prencipe: che però il carcerato, sotto la buona fede che il suo signore non mai in carichi tanto importanti si sarebbe servito di uomini rapaci avendo fatta la sicurtà, in ogni modo fosse liberato, e che ogni dovere volendo che la pena fosse di chi commetteva il peccato, pagasse il prencipe la condennagione di colui che così malamente l'avea servito, contro del quale con sua commodità agitasse poi per la sua indennità. A queste cose rispose il prencipe che quel suo ministro era forastiere, suddito di altro signore: che però l'agitar contro lui gli era impossibile. Al prencipe replicò Apollo che, avendo egli fatta la pazzia di servirsi di soggetto forastiere mentre aveva commodità di valersi de' suoi sudditi, non aveva occasione di dolersi del suo danno: perché quel pastore che commetteva la sciocchezza di menar a pascere le pecore altrui, non di altri che di se stesso doveva dolersi, se tornando esse la sera al loro ovile, non poteva tosarle e mungerle.</p>
<p>Questo fine, poco grato al prencipe di Coo ma però dalla visita stimato molto giusto, ebbe la causa di quella sicurtà carcerata, quando nella visita comparve Tito Strozzi, celebre poeta ferrarese, carcerato per querela datagli da Francesco Filelfo, che avendogli consegnati alcuni danari acciò li portasse a Cinzio Geraldi suo creditore, lo Strozzi nell'ora medesima che li ricevette, se gli era giuocati: di che il Filelfo gravemente si querelò nella visita. Apollo, al quale era noto lo Strozzi esser manchevole di una gamba, con faccia molto giocosa disse al Filelfo, se quando nel mercato di Tolentino sua patria alcuno comperava un cavallo notoriamente cieco, poteva ripetere il denaro male speso. Ad Apollo rispose il Filelfo che chi comperava animali con difetti palesi, non di altri poteva dolersi che della propria balordaggine. — Se questo è, — soggiunse allora Apollo, — tu, Filelfo, molto giustamente hai sentenziato nella causa propria. — Penetrò allora il filosofo ove arrivava il quesito fattogli da Sua Maestà, e con molta afflizione rispose essergli noto il trito proverbio che facea bisogno guardarsi di contrattar con gli uomini segnati dalla natura, ma che però non lo stimava sempre vero. — Sappi, Filelfo, — replicò allora Apollo, — che i proverbi altro non sono che sentenze sperimentate, parole provate: e ti dico che la madre natura nel procrear gli uomini al mondo molto acconciamente può somigliarsi ad un vasaio di ottima coscienza, il quale allora che dalla fornace cava i suoi vasi, se ne ritrova alcuno bucato, mal cotto, fesso o con altra imperfezione, affine che dagli uomini poco accorti non sieno comperati per buoni, egli spezza loro il manico, leggermente rompe loro l'orlo o li segna con qualche notabile mancamento; e perché così gli uomini tutti non possono nascere di genio buono, come a' fornaciai non tutti i vasi possono uscir della fornace perfetti, e ne' giardini, ancorché con somma diligenza coltivati, non essendo impossibile impedire che non vi germogli l'ortica, la malva e la cicuta: affine che da' cervelli bucati, dagl'ingegni fessi e mal cotti gli uomini buoni non rimanghino ingannati, la madre natura, che sommamente ha in orrore la malizia dei furbi e le giunterie de' bari, non prima vede nascere questi tali al mondo, che cava loro un occhio, rompe loro un braccio e molte volte per isdegno spezza loro una gamba: co' quali evidenti segni attaccando il sonaglio al cavallo che tira calci e appendendo il fieno alle corna del bue che dà di corno, ammonisce ognuno a giuocar largo con soggetti tali e a guardarsi da quella dannosa mercatanzia.</p>
<p>Senza indugio poi fu discussa la causa di Giovambattista Amalteo, carcerato per aver chiamata pazza prodigalità la virtuosissima liberalità che Nerone aveva usata verso Cornelio Tacito, quando col dono di venticinque muli carichi di scudi di oro premiò le lodi tanto onorate che gli aveva date che "<foreign lang="lat" rend="italic">ipsi non aderat infra servos ingenium</foreign>". Così ad Apollo come ai signori tutti della visita grave delitto parve fosse quello che aveva commesso l'Amalteo, e tanto maggiormente, che le scuole tutte di Parnaso tengono per massima irrefragabile che per qualsivoglia ancor che grandissimo ed eccessivo dono fatto da prencipe magnanimo verso un virtuoso in premio di alcuna segnalata lode ricevuta, non si dia vizio di prodigalità: mercé che un prencipe sitibondo della vera gloria, dal quale "<foreign lang="lat" rend="italic">unum insatiabiliter parandum, prosperam sui memoriam</foreign>", anco coi monti de' diamanti e de' rubini non può soddisfare il merito d'una impennata di quell'inchiostro fino che da un virtuoso scrittore leggiadramente disteso nelle carte, rende il nome altrui glorioso e immortale. Per tanto delitto dunque Apollo a tal segno incrudelì contro l'Amalteo, che per due anni lo condannò ad abitar tra gl'ignoranti.</p>
<p>Incontinente poi nella visita si presentò un letterato, il quale constava che non solo fermamente credea l'esecranda e tanto dannata opinione che felicità maggiore degli uomini era aver la borsa colma di scudi, che il capo pieno di scienze, ma che con ogni sua industria si era forzato d'insinuarla nelle menti di altri letterati. Apollo, per l'orribilità di quel caso gravemente commosso, condannò il reo ad esser cucito in un sacco, e vivo gettato nel più cupo gorgo del fonte di Aganippe. Non si deve lasciar di scrivere in questo luogo che quello scelerato così sempre fu ostinato nella sua erronea opinione, che nello stesso punto della morte non solo non volle disdirsi, ma più ostinatamente ch'egli si facesse mai, disse sempre ch'egli moriva nella sua vera opinione che gli studi erano una mercatanzia, e che le lettere solo s'imparavano per mero disegno di guadagnare con esse danari, e che però si vedeva che le più onorate, stimate e abbracciate scienze erano, non la filosofia e la teologia, senza paragone alcuna più nobili, ma la medicina e le leggi, più lucrose.</p>
<p>Il Baiardo poi, uno de' giudici criminali di questa corte, lesse il processo fabbricato contro Manfredo re di Napoli, nel quale si provava che di notte a Catullo avea furato la sua amata Lesbia, la quale dopo che molte settimane a suo piacere ebbe goduta, spogliata di tutte le sue gioie e delle vesti più preziose, ignuda aveva rimandata a casa. Della quale ingiuria Catullo nella visita fece rumori tali, che molto si avvicinò all'insolenza; percioché soverchiamente infiammato nell'ira, senza punto ricordarsi del luogo e delle persone avanti le quali egli ragionava, chiamò Manfredo bastardaccio. Apollo, per dar esempio a' suoi giudici che ad un animo soverchiamente esacerbato non è possibile imparar il parlar limitato, ancor che per lo poco rispetto portatogli molto si chiamasse offeso da Catullo, dolcemente nondimeno lo riprese, e appresso comandò che il re Manfredo <foreign lang="lat" rend="italic">gratis ubique</foreign> fosse liberato dalla prigione: e disse che solo per accrescer la gloria e le prerogative del sacrosanto matrimonio i figliuoli naturali per lo più nascevano viziosi e di genio grandemente inclinato alle ribaldarie, e che la prudentissima natura, per insegnare a' somari di solo mescolarsi con gli asini, alle cavalle di solo accoppiarsi con gli stalloni della spezie loro, aveva voluto che dai congiungimenti degli asini con le cavalle nascessero i muli, animali nel tirar i calci tanto viziosi, tutto affine che gli uomini per non procrear prole ribalda maggiormente ambissero per lo mezzo del santissimo matrimonio di procrear quei figliuoli legittimi e naturali che dal ventre delle madri loro seco portano la benedizion di Dio: che però pareva che i figliuoli bastardi non essendo obbligati ad operar virtuosamente, allora che vivevano bene, era lor cortesia. Non per questo Catullo, grandemente spinto dallo stimolo della gelosia, volendo quietarsi, anzi ognora più divenendo rabbioso, Apollo con faccia alquanto sdegnata gli comandò che tacesse, perché chi in sua casa teneva un pezzo di carnaccia puzzolente, non meritava di essere ascoltato quando si doleva di averla piena di mosconi.</p>
<p>Con questa risposta essendo stato Catullo licenziato dalla visita, il medesimo Baiardo fece relazione di un processo fabbricato contro Scipione Ammirato, ancor egli professor della politica, il quale si trovava convinto di aver commessi molti gravi eccessi, perciò che ad un prencipe che con nuove e bruttissime angherie scorticava i popoli suoi, affine ch'elleno ne' suoi stati non cagionassero novitadi impertinenti, pose loro gli onestissimi nomi di donativi, di sussidi, di aiuti, e che fino ad una odiosissima gabella non dubitò di porre lo specioso nome di "Monte della pietà". Di più, che ad un soggetto eminentissimo della città di Focide, che desiderava di aver séguito di sgherri con la spalla de' quali avesse potuto tiranneggiare e ad ognuno rendersi tremendo, aveva insegnato che nella sua casa tenesse una camera aperta con carte, dadi e tavolieri, con una vil cortigianuccia allato alla porta della casa: ché questi erano i veri zimbelli che a sé chiamavano la schiuma degli uomini delle cittadi e i più viziosi de' mal inclinati cervelli del paese. E che al prencipe dell'Epiro, atroce nemico della grandezza de' laconici, il quale indegnamente perseguitava alcuni senatori grandi di quello stato, che per aver ingegno militare e per esser soggetti di sommo valore non gli tornava conto che fossero assunti al principato laconico, affine che le pubbliche pratiche di una aperta persecuzione non gli concitassero contro l'odio del senato laconico esacerbato nel veder perseguitata la virtù e il merito de' senatori più eminenti, che tanta iniquità e così spalancata e ribalda tirannide colorasse col pretesto che quei senatori avevano pensieri cupi. Grandemente maravigliato rimase Apollo della scelerata perfidia di quel politico, e dopo aver liberamente detto che con dispiacer suo infinito si era chiarito che i politici erano i zingani, i bari, i ciurmatori, i tagliaborse dei letterati, comandò che quel mostro di natura fosse precipitato dal sasso tarpeio.</p>
<p>Questo fine sfortunatissimo ebbe la causa dell'Ammirato, quando il medesimo Baiardo fece relazione del processo formato contro il giudice di Gnido, il quale non solo per più testimoni, ma per la sua confessione istessa era convinto di pubblicamente al più offerente aver venduta la giustizia. Apollo, per l'immanità di quell'eccesso sopramodo alterato, condannò il reo nell'ordinaria pena di quei che mercatantavano la giustizia: e però comandò che pur allora quell'ufficiale fosse consegnato a Marsia perché da lui fosse scorticato vivo. Già i littori strascinavano il miserello al crudel patibulo, quando egli con altissimo gemito: — Oh me infelice! — disse, — oh mio danaro che nella mia casa col godimento di tutte le più squisite delizie felicissimamente mi potevi far vivere, come ora per lo mio poco cervello mi sei cagione di una vergognosa e atrocissima morte! — Queste parole, che dalla visita tutta furono udite, altamente penetrarono nell'animo di Sua Maestà: il quale, fatto richiamare indietro il giudice, gli disse di che egli si doleva e che cosa aveva che fare l'eccesso commesso da lui nell'amministrazione della giustizia che si concede alla virtù e al merito degli uomini, co' danari che diceva di aver male spesi. — Sire, — rispose allora il condennato, — l'ufficio nel quale io tanto ho demeritato appresso Vostra Maestà, dal prencipe di Gnido non alle lettere, non al merito mio è stato conceduto, ma per sessantamila infelicissimi scudi d'oro lo comperai due anni sono: di maniera tale che con molta ragione mi lamento di avere a danari in contanti comperata così grande mia disavventura. — Udito questo, incontinente comandò Apollo che quel reo fosse disciolto e liberato, e sentenziando nella causa di lui, disse che lo giudicava e dichiarava innocente; che però quanto prima ritornasse alla sua carica, dove, per eterna infamia del prencipe di Gnido, continuasse ad esercitare la vituperosa mercatanzia di vendere la giustizia, perché non era possibile proibire altrui il vender quello che si comperava.</p>
<p>L'ultimo che comparve nella visita, fu il famoso Bartolomeo d'Alviano: del quale il giudice della causa fece relazione che in un disparere ch'egli ebbe con Giulio Cesare Scaligero, l'aveva chiamato vil letteratuccio. Apollo per lo grave eccesso dell'Alviano tanto si risentì, che con sdegno grande gli disse che se i suoi letterati, ornati di tante pregiate virtudi, colmi di tante scienze, e i quali de' corsi de' cieli, della virtù delle erbe, della proprietà delle piante, del valore de' minerali e de' miracoli tutti della natura avevano pienissima cognizione, non possedevano quella più soprafina nobiltà che può trovarsi tra gli uomini, quali erano quelli che meritavano di esser chiamati nobili? Forse gl'ignoranti? Forse que' viziosi che fino alla gola essendo immersi nell'ozio, nel giuoco, nella crapula e nelle libidini, solo essendo pezzi da carne fracida con due occhi, altro non hanno di che possino pregiarsi che delle virtudi e della lunga gloria de' loro antenati? E che se l'oro, per la virtù di non lasciarsi consumare dal fuoco, mangiare dalla ruggine, rodere dall'acqua forte e per altre sue rare qualità meritamente era riputato il re de' metalli: il diamante e il rubino per la incredibile durezza loro erano i prencipi delle gioie, per qual cagione i suoi virtuosi, che sopra tutti gli altri uomini tanto sapevano e tanto intendevano, dalle genti non meritavano di più tosto esser chiamati semidei che re degli uomini? E che troppo differente cosa era nobilitar il corpo co' vestiti di velluto e vestir l'animo co' broccati d'oro delle più preziose scienze. Appresso poi si rivoltò Apollo verso l'Alviano, e così gli disse: — I miei sempre celeberrimi Sabellico, Bembo, Giovio, Guicciardini, che tanto ti hanno, o Bartolomeo, con la penna loro illustrato, e le fatiche de' miei virtuosi, che immortale ti hanno reso al mondo, quando mai da te hanno meritato il guiderdone di così enorme ingiuria, il premio di tanta ingratitudine? — Questo così esacerbato ragionamento di Apollo di tanto maggior efficacia fu appresso la visita tutta, quanto egli fu accompagnato dalle strida di tutti i letterati circostanti: i quali, sopra ogni credenza contro l'Alviano grandemente sdegnati, gridavano giustizia. Dopo questo la ruota criminale, di ordine di Apollo, votò sopra la sentenza condennatoria; e que' giudici tutti pene sopramodo rigorose proposero, con le quali del suo fallo dovesse il reo esser punito. In questo travaglio si trovava l'Alviano, quando l'avviso di tanto accidente essendo stato portato alla serenissima Libertà veneziana, ella, sopramodo gelosa della riputazione di quell'uomo fortissimo, con molta fretta si presentò nella visita; e prostratasi a' piedi di Sua Maestà, con generosa sommissione disse che giammai da quelli si sarebbe partita, se da Sua Maestà pienissima grazia e assoluto perdono non avesse impetrato a quel suo coraggioso capitano. E che se bene ella con un freschissimo editto di Sua Maestà, nel quale si dichiarava che quelli i quali in difesa delle patrie libere contro le barbare nazioni avevano impugnate le armi, per qualsivoglia ancor che capitalissimo eccesso non mai potevano perder la buona grazia di Sua Maestà: che nondimeno per lo suo dilettissimo Alviano, che tanto sangue aveva sparso per lei, sofferti tanti disagi, scorsi tanti pericoli, quel perdono domandava per mera grazia, che ognuno benissimo conosceva doverglisi per termine di rigorosa giustizia. Udite ch'ebbero i letterati preghiere piene di tanto affetto, ricordevoli quanto benigno ricetto quella serenissima reina nella sua casa soglia dare a que' virtuosi che vi si riparano, di modo in essi si smorzò lo sdegno conceputo prima, che ad alta voce più volte gridarono: — Grazia, grazia! — Onde Apollo, con la mano avendo sollevata da terra quella felicissima Libertà, prima le diede luogo tra le serenissime muse, poi le disse che in suo potere non essendo negarle cosa ch'ella desiderava da lui, all'Alviano di buon animo condonava ogni pena; ma che voleva che alle buone lettere tanto offese e a' suoi virtuosi così maltrattati si desse la soddisfazione che si conveniva. Allora l'Alviano, già prima mezzo morto dalla paura — tanto il timore della vergogna più affligge un uomo onorato dei certi pericoli della morte, — ripigliò cuore, e disse che essendo egli di statura così picciolo come vedevano tutti, doveva esser compatito se l'acqua della collera presto bolliva in lui, la quale era quella che l'aveva fatto errare: ma che confessando di aver mal parlato, manifestava ad ognuno che uno che aveva lettere scelte, costumi esquisiti, così era nobile, come se fosse nato della potentissima casa d'Austria e del glorioso sangue reale di Francia, ancor che per padre avesse avuto il boia.</p></div2>
<div2 type="capitolo">
<head>Ragguaglio XCI</head>
<argument><p>Un principe grande per sciogliere un suo voto porta al tempio il ricco dono di un vaso d'oro; il quale perché con mestizia grande vien ricevuto dal sacerdote, egli ne chiede la cagione, e riceve soddisfazione.</p></argument>
<p>Pochi giorni sono un prencipe di gran qualità, per una singolar grazia ricevuta da lui dalla maestà di Dio, portò al tempio il dono di un vaso d'oro di grandissimo pregio: e perché il sacerdote nel riceverlo fu veduto afflittissimo e fino gettar lacrime, gran curiosità entrò in quel signore di saper la vera cagione di quella mestizia, e al sacerdote chiedette che gliela propalasse: al quale quell'uomo timorato di Dio con un pianto dirottissimo disse che egli era forzato spargere amarissime lacrime allora che, vedendo portar doni al tempio, si ricordava dell'antica pietà degli uomini passati, i quali loro preziose ricchezze stimavano render facultosi i tempi, e per cosa necessaria al culto divino tenevano quei vasi d'oro e di gemme, che gli uomini, immemori della vera religione e più innamorati de' propri commodi che dell'onor di Dio, anco in quelle cose che servono a' servigi più vili hanno appropriati a' loro stessi; e che in alcuni stati infelicissima e affatto deploranda era la presente condizione della vera religione, poiché dove prima le ricchezze delle cose sacre servivano per augumento della vera pietà, per grandezza e maestà della religione, ora erano divenute cornette, che dalle grotte di molte empie province chiamavano i pubblici assassini a rubare alla strada il sacro patrimonio di Dio e de' suoi santi. Furti tanto più scelerati, quanto gli autori di essi non si erano vergognati inorpellarli collo specioso nome di "religione riformata". Tanto avanti è arrivata l'ignoranza di alcuni popoli, che sino si sono lasciati dar ad intendere che con le crapule, co' latrocini e con ogni sorte di libidine difformar l'antica religione, tanto costantemente creduta da' padri, dagli avi e dai bisavi loro, altro non sia stato che riformarla: quasi che il fregiare un uomo, lo spogliarlo e l'ucciderlo, da alcuno che sia di sano intelletto possa credersi che sia un onorarlo, un rivestirlo, un farlo risuscitare da morte a vita.</p></div2>
<div2 type="capitolo">
<head>Ragguaglio XCII</head>
<argument><p>Apollo fa precetto a' pastori dell'Arcadia che per l'avvenire non debbino più ingrassar porci; e strettamente pregato per la rivocazione, non vuol concederla.</p></argument>
<p>Per lettere delli diciotto del corrente che si sono ricevute dall'Arcadia, si è avuto avviso certo del precetto fatto di ordine di Sua Maestà a Titiro, a Coridone, a Menalca, a Melibeo e agli altri pastori di quella provincia, che sotto pene gravissime non ardischino per l'avvenire tener più porci per ingrassarli. Così gran disturbo all'universale di que' luoghi ha dato così fatta novità, che questa mattina a nome di tutti i pastori della deliziosa e fecondissima Arcadia sono comparsi avanti la maestà di Apollo Pontano e Damone, principalissimi tra i pastori di quella provincia. Questi umilissimamente hanno supplicato Sua Maestà a non privarli della delizia del lor pan unto e della commodità di quella carne porcina, con la quale lautamente pascono le famiglie loro. A questi rispose Apollo ch'egli altrettanto sopra la nobiltà cordialmente amava gli agricoltori della terra, i pastori degli armenti, quanto l'amor de' prencipi più meritano gli uomini fruttuosi dei vagabondi, gli utili dei dannosi, ma che per rispetti e fini molto grandi avendo egli pubblicato l'editto, non voleva rivocarlo: mercé che dal costume utilissimo de' villani d'ingrassare i porci l'autunno per ammazzarli poi il verno, l'avarizia gentilominesca aveva imparato un esecrando precetto politico.</p></div2>
<div2 type="capitolo">
<head>Ragguaglio XCIII</head>
<argument><p>Essendo stato notato che Peto Trasea in compagnia di Elvidio Prisco suo genero frequentava le case delle più principali poetesse di Parnaso, da Apollo gravemente ne è ripreso.</p></argument>
<p>Da quei virtuosi che pigliano dilettazione di osservare i fatti altrui, è stato notato che Peto Trasea in compagnia di Elvidio Prisco suo genero straordinariamente frequenta le case della signora donna Vittoria Colonna, di Veronica Gambera e delle altre dame poetesse principali di questa corte; e ancorché il concetto di straordinaria bontà nel quale è avuto Trasea faccia che difficilmente da un tanto senatore possa temersi cosa brutta, la molta frequenza nondimeno delle visite e la lunga dimora fatta in esse anco appresso gli uomini buoni ha cagionato scandalo tale, che così mal odore fino è giunto alle narici di Sua Maestà: la quale per smorzar la fiamma di tante mormorazioni, due giorni sono fece chiamar a sé Trasea, e strettamente li comandò che li palesasse i negozi ch'egli aveva con quelle dame. Ad Apollo rispose Trasea ch'egli andava a quelle signore solo per esercitar la carità di leggere loro ogni giorno un capitolo del libro del sapientissimo Boezio Severino, <title lang="lat">De consolatione philosophiae</title>. Per questa risposta gravemente parve che Apollo si sdegnasse contro Trasea: onde tutto alterato così gli disse: — Trasea, se col vostro talento di consolar gli afflitti volete meritar la grazia di Dio e far acquisto della benivolenza degli uomini, andate a confortar quei miserabili che di mera necessità muoiono negli ospitali, e quei sfortunati che sono condotti alle forche: perché lo stare a guisa di Sardanapalo tutto il giorno fitto tra le dame, con speranza di far creder poi alle genti che vi esercitiate la spiritualità, sono ipocrisie che muovono le risa agli uomini sciocchi, e che fanno crepar di rabbia quei che sanno che gli uomini che vanno spesso al molino facilmente s'infarinano; e un vostro pari deve sapere che allora che una donna concepisce due gemelli, se essi sono maschi, amendue si veggono racchiusi entro una sottilissima membrana, cosa che anco accade se amendue sono femmine: ma se avviene che uno sia maschio e l'altra femmina, la sagacissima natura in una particolar membrana separata dal maschio conserva la femmina. Di modo che la natura, della coabitazione di un fratello e di una sorella di quella età non essendosi fidata, insegna ad ognuno che né meno de' vostri pari altri può viver sicuro: e in queste occasioni, Trasea, chi si fida delle sue forze, più è temerario che saggio. E perché questi disordini per vostra e mia riputazione hanno bisogno di esser corretti, strettamente vi comando che lasciate per l'avvenire così pericolose pratiche: perché non — come veggio che voi scioccamente vi siete dati a credere — tanto è balordo il mondo, che benissimo non conosca che le visite de' vostri pari fatte alle dame belle dopo la seconda volta cominciano a puzzare a quelle persone che sanno che le cose belle piacciono ad ognuno, e che conoscono che lo stimolo della carne è vizio naturale in tutti gli uomini, e che le libidini non con altro più prestante rimedio si fuggono, che con star lontano dalle belle creature: perché dal commetter errori si guarda colui che schiva l'occasioni, e tutta la vostra filosofia non ha prove tali che possino dare ad intender ad alcuno che un saporito boccon di carne non piaccia ad ogni uomo fatto di carne. Però vi ricordo che un vostro pari, che fa tanta esquisita professione di non volere bruttar la candida veste della sua riputazione con le macchie dell'olio delle lascivie, quanto più può deve fuggire la pericolosa pratica delle lucerne: essendo non solo somma pazzia, ma insolentissima temerità degna di staffilate, in una bottega dove un fabbro lavora i chiodi, voler fabbricare la polvere di arcobugio, con speranza di poter poi far credere alle brigate che non vi si corre pericolo alcuno. —</p></div2>
<div2 type="capitolo">
<head>Ragguaglio XCIV</head>
<argument><p>Un principale senator polacco correggendo un altro senatore caro suo amico, è fatto accorto ch'egli è colui che, camminando fuor di strada, ha bisogno di emendarsi.</p></argument>
<p>Nella corte del re di Polonia si trovano di presente due gran senatori polacchi, tra' quali passa strettissima amicizia: uno di questi apertamente fa professione di esser mal soddisfatto del suo re, e però pubblicamente biasima il modo del governo ch'egli tiene e fino al termine della malignità censura e cavilla tutte le azioni di lui. Questo modo di procedere grandemente dispiaceva all'altro senatore, il quale in tanto era contrario all'amico suo, che non solo apertamente lodava anco quelle azioni del suo re che meritavano biasimo, ma per far acquisto della buona grazia di lui, non si curava di commettere fino delle indignità. Questi, fortemente scandalizzato del pericoloso modo di procedere dell'amico suo, gli disse un giorno che non solo imprudenza, ma temerità grande era con la censura mordace delle azioni del suo prencipe irritarsi contro lo sdegno di colui dal quale egli poteva sperar ogni bene, e che il servir nelle corti per demeritar la grazia de' padroni, era l'ultima sciocchezza che potevano far gli uomini pazzi. A costui così rispose il sagace cortigiano amico: — La correzione che con tanta libertà mi hai fatta, chiaramente mi scuopre che con affezion cordiale contracambi lo sviscerato amore che io ti porto, e di tutto cuore ti ringrazio; ma sappi che amendue noi, se ben per strade contrarie, camminiamo nondimeno al medesimo fine di acquistar in questa corte il grado supremo del palatinato e altre grandezze; ma tu fai il tuo viaggio per la strada ordinaria, io per certa scortatoia solo nota ai più forbiti cortigiani: e ti predìco ch'io corro fortuna di ottener prima l'intento mio di te. Nelle monarchie ereditarie, nelle quali i figliuoli, i fratelli, i nipoti e gli altri del sangue reale con gli stati ereditano anco per l'ordinario gli amici, i nemici e gl'interessi tutti de' prencipi defunti, la strada che cammini tu e che prima fu insegnata da Tacito, che anco con le indignità fa bisogno forzarsi di fare acquisto della buona grazia di chi domina, è mirabile: ma in uno stato elettivo come è la nostra Polonia, e particolarmente sotto un re vecchio che giustamente si può credere che sia di corta vita, la profession che faccio io di mostrarmi disgustato della corte, è più sicura in un mio pari. E il ricordo che fu dato agli uomini, che nelle loro azioni si forzassero di esser bollenti o agghiacciati, e che sopra ogn'altra cosa fuggissero la tepidezza, nel vero fu degno di chi lo pubblicò. Que' primi luoghi di grazia appresso il re nostro, che tirano i soggetti alle prime grandezze di questa corte, tu vedi che di già sono stati occupati da altri; di modo che non potendo io infocarmi nella buona grazia del re, con fare il mal soddisfatto mi son appigliato all'altro estremo di esser tutto neve: e tu che veggio che non hai fortuna di ardere nella buona grazia del nostro prencipe, e hai in sommo orrore d'applicarti all'altro estremo di gelare nella mala soddisfazione dello stato presente, per esser tiepido, sicuramente ti pronostico che vecchio canuto tal ti partirai da questa corte, quale ci venisti giovane sbarbato. Perché ne' regni elettivi il nuovo successore ordinariamente essendo nemico degli amici non meno che delle azioni del prencipe passato, i soggetti amorevoli di quel principato sono abborriti come diffidenti, i tepidi fuggiti come inetti: i mal soddisfatti, come amici cari e sicuri istrumenti della perpetua grandezza loro, ansiosamente sono cercati col lanternino e ricevuti sotto il baldacchino di broccato. —</p></div2>
<div2 type="capitolo">
<head>Ragguaglio XCV</head>
<argument><p>Tra il governator di Pindo e di Libetro essendo nata controversia in materia di giurisdizione, Apollo severamente punisce amendue.</p></argument>
<p>Nella città di Libetro essendo stato commesso certo gravissimo delitto, il governatore di quel luogo con tutta la sua sbirreria perseguitò i delinquenti, i quali raggiunse nel territorio di Pindo, e gli assediò nella casa di un contadino, la quale subito cinse co' suoi uomini, minacciando che vi avrebbe attaccato il fuoco se non gli si rendevano. Tra tanto il governatore di Pindo, che intese questo rumore, per difendere la sua giurisdizione corse in quel luogo e seco menò molti uomini armati, e trovò che quegli assediati di già si erano dati in poter del governatore di Libetro, il quale li conduceva alle carceri del suo governo. Acerbamente si querelò il governatore di Pindo dell'ingiuria che gli si faceva nella sua giurisdizione, e domandò che gli si consegnassero i prigioni, i quali promise tra pochi giorni restituire, quando con quella consegnazione qualche soddisfazione si fosse data alla sua riputazione. E perché il governatore di Libetro non solo negò volerlo fare, ma di buon passo nel suo territorio menava i prigioni, quello di Pindo, provocato dall'ingiuria di quel grandissimo disprezzo, comandò alle sue genti che menassero le mani e che con le armi ritogliessero i prigioni; i quali valentemente essendo difesi da quei di Libetro, tra i due officiali seguì così brutta e sanguinosa baruffa, che molti vi toccarono bruttissime ferite. La nuova di tanto caso subito fu portata ad Apollo: il quale, di ambedue que' suoi ministri grandemente disgustato, al barigello di campagna Alvigi Pulci comandò che con ogni sorte di strapazzo e di vergogna legati glieli conducesse avanti: come subito fu eseguito. Con pazienza grande udì prima Sua Maestà le ragioni de' suoi officiali, e appresso pronunziando che il governatore di Libetro aveva tutti i torti, come quegli che temerariamente aveva perturbata la giurisdizione altrui, lo privò del governo e lo dichiarò inabile a poter mai più nella sua giurisdizione domandar carico alcuno: e il governatore di Pindo, il quale disse che aveva ragione, condannò alla galea per diece anni, così aggravando la sentenza per insegnar a lui e a tutti gli altri officiali, che quei che servono il medesimo prencipe devono difender le ragioni della giurisdizion loro con la sola penna, riserbando le armi quando ella veniva turbata loro dagli stranieri. Amaramente piangeva il governatore di Pindo l'infortunio suo, rammaricandosi ch'essendoglisi presentata bellissima occasione di meritar appresso il suo signore con mostrare in quello accidente la propria modestia e l'altrui impertinenza, ignorantemente fosse precipitato a far proprio delitto l'altrui temerità. Caso nel vero lugubre e degno di molto esser considerato da ogni ministro di prencipe, come quello che ne insegna esser sommo errore raffrenar le impertinenze con le insolenze ed emendare i falli coi delitti.</p></div2>
<div2 type="capitolo">
<head>Ragguaglio XCVI</head>
<argument><p>Apollo condanna Annibal Caro a pagar la sicurtà rotta per le ferite che egli diede al Castelvetro.</p></argument>
<p>Dopo l'escarcerazione del commendatore Annibal Caro, il quale, come gli ordinari passati fu scritto, nella visita delle carceri per decreto di Apollo ricevette la grazia, il fiscal Bossio, che pretendeva che Sua Maestà solo avesse condonata la pena del delitto delle ferite date al Castelvetro, non rimesso il danaro della sicurtà rotta <foreign lang="lat" rend="italic">de non offendendo</foreign>, citò i serenissimi Farnesi fideiussori a pagare i tremila scudi della pena convenzionale. Il Caro, che pretendeva che la grazia ricevuta così fosse compita, che comprendesse l'una e l'altra pena, ieri diede memoriale a Sua Maestà, nel quale molto si dolse delle molestie dategli dal fiscale. Apollo al memoriale del Caro rescrisse ch'egli solo intendeva di aver perdonata la pena dell'eccesso delle ferite, non il danaro stipulato nella sicurtà; e nel medesimo memoriale comandò che senza replica alcuna il danaro stipulato nella sicurtà fosse sborsato al Castelvetro. Il fiscale, come prima vide il rescritto nel memoriale, volando corse ad Apollo, e gli disse che la pena della sicurtà essendo stata stipulata al fisco, in modo alcuno non doveva esser pagata al Castelvetro. Tanto nuova parve ad Apollo questa pratica, che con sdegno grande: — Dunque, — disse, — o Bossio, il danno delle ferite deve essere del Castelvetro, e l'utile del danaro mio? E nel mio stato, nel quale pretendo che si viva con leggi tali che altrui servino per norma di un ottimo e santissimo governo, è stata introdotta cosa tale? — Ad Apollo rispose il Bossio che così si praticava non solo in molti tribunali d'Italia, ma in quelli della maggior parte di Europa. Allora Apollo, contro il Bossio maggiormente accendendosi di sdegno, gli disse che il prencipe che tra' suoi sudditi voleva mantener la pace, anzi con pene crudeli doveva forzarsi di proibire i delitti, che con piacevoli castighi fomentarli e come vilissima merce contrattare il sangue umano: e che nei piaceri carnali, nelle delizie della gola, nei contenti della caccia e per goder le altre mondane delizie l'ingegno umano sproporzionatamente inclinato al male usando prodigalitadi anco sopra le forze proprie, chi non vedeva che agli uomini di genio depravato essendo la vendetta il più dolce miele, la più saporita vivanda, il più delizioso contento che possa gustarsi, con l'introduzione di pratica tanto scandalosa e sommamente avara altri allettava gli uomini a vendicarsi delle offese ricevute? Che però andasse, e dal Caro non già per poliza di banco, ma di sua propria mano allo stesso Castelvetro facesse contar li tremila scudi della sicurtà rotta, ché ogni dover voleva che l'utile del danaro fosse di chi aveva ricevuto il danno delle ferite. Incontinente fu posto in esecuzione quanto Sua Maestà aveva comandato: e perché non solo nel voler egli proprio far quel sopramodo odioso officio fece il Caro straordinaria resistenza, ma anco nel contar che egli fece di sua mano così gran somma di danari apertamente si vide in lui indicibile passion di animo, rancore e dolore insopportabile, ognuno venne in chiara cognizione che Sua Maestà prudentissimamente aveva preveduto che il dolore di far utile al nemico anco negli animi sommamente appassionati in infinito ismorzava il desiderio della vendetta.</p></div2>
<div2 type="capitolo">
<head>Ragguaglio XCVII</head>
<argument><p>Apollo fa una caccia generale contro le formiche e le tartaruche, come animali amendue di mal esempio al genere umano.</p></argument>
<p>Ieri mattina Senofonte, generale capocaccia di Apollo, comandò ad Atteone, ad Adone e agli altri più famosi cacciatori di questo stato, che co' loro cani si trovassero in punto per lo giorno vegnente, nel quale Sua Maestà aveva deliberato di far una caccia generale; e stimando ognuno che Apollo, come è suo costume, fosse per andar nel monte d'Ida o in quello di Elicona, ove si trovano capri, cervi, cinghiali e altre fiere in molta quantità, allora a punto che Sua Maestà uscì fuori della porta di Parnaso, pubblicò la caccia contro le tartaruche e le formiche: le quali disse che per far segnalato beneficio al genere umano, in ogni modo intendeva esterminar dalla terra. Allora molti virtuosi, avidi di saper la cagione dell'odio che Sua Maestà aveva conceputo contro quegli animali, gli dissero che pareva loro che la tartaruca non solo fosse simbolo della matura tardanza, ma vero tipo di que' poveri virtuosi che con esso loro portano la casa del lor patrimonio e tutte le sostanze delle buone lettere. E che le formiche, che agli uomini insegnavano il sudar nella state della gioventù per accumular il vitto nel verno della vecchiaia, come mirabile esempio della providenza da Sua Maestà nella moltiplicazione della specie loro più tosto meritavano di esser aiutate che perseguitate. A questi rispose Apollo che così era, ma che gli uomini tutti, più inclinati al vizio che alla virtù, da quegli animali avendo pigliati esempi scandalosissimi, non l'imitavano nelle cose buone. Percioché certi avaroni appassionati e bruttamente schiavi degli interessi propri, dalla sola tartaruca avevano imparato lo scelerato costume di star sempre con la testa, con le gambe, con le mani e con tutte le membra dei pensieri loro ascosi entro la scorza dei loro interessi, e portare indosso la casa delle proprie commodità con tanta sordidezza e ostinazione di non uscirne mai, che loro idolo avevano fatto il solo interesse della propria utilità. Onde accadeva che questi tali, come prima venivano adoperati nel negozio della cura di vedove, di pupilli e di altre persone miserabili, subito la convertivano in propria utilità; e che i medesimi, se dai prencipi venivano impiegati nei negozi pubblici, nello stesso primo giorno del magistrato sfacciatissimamente si vedevano incominciare lo sporco lavoro di tirar l'acqua al lor molino. Che poi dalle formiche infiniti avevano pigliato l'infelice esempio di stentare e crepar notte e giorno il cuore, senza giammai pigliarsi un'ora di onorata ricreazione, per accumular per ogni strada, anco illecita, il grano di quelle ricchezze, che poi alla fine veniva guastato dalla pioggia dell'ira di Dio o rubato dai topi, dai ladri, dagli sbirri, dai giudici e dai fiscali che perpetuamente uccellano alle facultà di questi avaroni: i quali, a guisa di formiche non curando di essere, ancorché abbondevoli d'ogni bene, magre e distrutte, con vitto da cane patendo nella vita, con un vestito mendìco nella riputazione, tanto s'immergevano nella sordidezza e nella rapacità loro, che non curavano di esser perseguitati, strapazzati e da ogni sorte e qualità d'uomo calpestati, come accade alle formiche che tanto scioccamente camminano per le pubbliche strade. E che la maestà di Dio nelle mirabilissime api avendo posta quella virtuosa providenza che è senza difetto, a quelle dovevano gli uomini rivoltar gli animi loro per imitarle: le quali con buona grazia di tutti, senza far danno ad alcuno, fabbricavano la casa piena di miele tolto da' fiori, ove con l'odio universal d'ognuno le formiche rubavano il grano dai granari altrui; e che le api fabbricavano il miele e la cera non solo per propria utilità, ma per beneficio universale del genere umano. Documento preziosissimo che quegli esercizi e quelle fatiche sono santissime e benedette da Dio, che alla propria utilità hanno congiunto il pubblico beneficio: ove la formica accumulava solo per se stessa odiose ricchezze rubate agli altri.</p></div2>
<div2 type="capitolo">
<head>Ragguaglio XCVIII</head>
<argument><p>Dante Alighieri, da alcuni virtuosi travestiti di notte essendo assaltato nella sua villa e maltrattato, dal gran Ronzardo francese vien soccorso e liberato.</p></argument>
<p>Mentre il famosissimo Dante Alighieri si trovava l'altro giorno in un suo casino di villa, che in un luogo molto solitario si ha fabbricato per poetare, alcuni letterati ascosamente gli entrarono in casa: ove non solo lo fecero prigione, ma avendogli posti i pugnali nella gola e appuntati gli archibugi nei fianchi, gli minacciarono la morte s'egli non rivelava loro il vero titolo del suo poema, se veramente lo chiamò commedia, tragicommedia o poema eroico. E perché Dante sempre rispose che que' loro non erano termini degni di un suo pari, ma che in Parnaso gli facessero simil domanda, ché loro avrebbe data ogni soddisfazione, que' letterati, per aver la risposta che desideravano, lo maltrattarono di busse. E perché nemmeno con questa insolenza poterono ottener l'intento loro, la temerità di quegli uomini arrivò tant'oltre, che avendo pigliata la girella che videro al pozzo, e quella avendo accommodata ad una trave della casa, se ne servirono per dar la fune al misero Dante: il quale fortemente vociferando ch'era assassinato, ad alta voce chiedeva aiuto; e così grandi furono le strida, ch'elleno furono udite dal gran Ronzardo, prencipe de' poeti franzesi, il quale non molto lontana da quella di Dante aveva la sua villa. Questo generoso franzese si armò subito e ratto corse al rumore; onde que' letterati, temendo che con Ronzardo fossero altre genti, se ne fuggirono: ma non però così presto, che da quel francese non fossero stati veduti e riconosciuti. Dante da Ronzardo fu disciolto, rivestito e condotto in Parnaso: dove essendosi sparsa la nuova di così brutta azione, Apollo ne sentì intimo dispiacere di animo; e perché nella riputazione gli premeva il venir in cognizione dei delinquenti, prima fece esaminar Dante: il quale appieno raccontò il fatto com'era passato, e disse che non conosceva quelli che così male l'avevano trattato, ma che Ronzardo, che non solo gli aveva veduti ma che di quella insolenza acerbamente gli aveva ripresi, facilmente poteva aver cognizione di essi. Subito fu fatto chiamar Ronzardo, il quale percioché non solo negò di aver riconosciuti di faccia que' tali, ma perché disse che nemmeno gli aveva pur veduti, per questa contrarietà del detto di Dante con la deposizione di Ronzardo i giudici fortemente temerono che quel francese, stimando sua indignità offendere alcuno, non volesse propalare i delinquenti; Apollo, come prima fu certificato di queste cose, grandemente si alterò contro Ronzardo, e comandò che contro lui si procedesse co' tormenti. Ronzardo dunque fu subito fatto prigione: il quale perché persisteva nella sua negativa, i giudici, come contro testimonio verisimilmente informato, decretarono che si venisse all'esamina rigorosa. Onde il Ronzardo, poiché fu spogliato, legato e ammonito a dir il vero, fu alzato da terra. Allora quel generoso franzese, in vece, come è costume di ognuno, di lamentarsi, supplicò i giudici che per tutto quel giorno non lo calassero; percioché disse sentir troppa inestimabil dolcezza di così patire per non offender alcuno. Da questa costanza accortisi i giudici che con l'ordinario istrumento della corda non mai si sarebbe fatto profitto alcuno, subito fecero calar Ronzardo; e appresso pensarono a qualche nuovo aculeo, e di quanti ne furono proposti niuno maggiormente fu lodato da' giudici di quello che ricordò il diabolico ingegno di Perillo, il qual disse che per tormentare un franzese con dolori di morte, non altra corda, non altra veglia, non altro fuoco migliore si trovava, che senza sproni e bacchetta farlo cavalcar un cavallo che andasse di passo lento: e così fu fatto. Cosa nel vero mirabile fu il vedere che Ronzardo non così tosto fu posto sopra il cavallo, che l'infelice dimenando le gambe, storcendosi nella vita e di continuo, per farlo andare in fretta, dando sbrigliate al cavallo, diede in così fatta impazienza e da così penosa agonia d'animo fu soprapreso, che tutto affannato: — Scendetemi — disse agli sbirri che gli erano allato, — scendetemi, fratelli, ché son morto: scendetemi presto, ché voglio dir la verità, e chi ha fatto il male ne paghi la pena: quelli che chiedete, sono stati monsignor Carrieri da Padova, Iacopo Iazzoni da Cesena e un altro, che non avendo io riconosciuto, potrete saperlo dai due che vi ho nominati. —</p></div2>
<div2 type="capitolo">
<head>Ragguaglio XCIX</head>
<argument><p>I prencipi dell'universo supplicano la maestà di Apollo a voler inserir l'amor della patria ne' loro popoli.</p></argument>
<p>L'ambasciadore di tutti i prencipi dell'universo, il quale molti giorni sono capitò in Parnaso, giovedì passato ebbe lunga audienza da Sua Maestà, e pubblicamente si dice che a nome de' suoi prencipi acerbamente si sia querelato ch'ogni giorno dai popoli loro si commettevano eccessi tanto vergognosi, azioni tanto enormi, che in infinito avevano difficultata l'arte del regnare: e che i disordini erano trascorsi tant'oltre, che i prencipi più non potevano dare a soldato alcuno città o piazza forte in guardia, che non corressero evidentissimo pericolo di essere in pochi giorni con bruttissimi tradimenti assassinati: e che a' medesimi più non era possibile con tanta circospezione e accortezza far elezione di capitano generale o di altro ministro di guerra, che ben presto non si vedessero ridotti al termine miserando di esser forzati più temere il servitore amico che il prencipe nimico: e che non minor della perfidia de' capitani era l'iniquità de' popoli, i quali così sporcamente si erano dati in preda ad una viziosissima curiosità, che in pochi giorni si riducevano a capitalmente odiare ogni ancor che eccellentissimo prencipe, lo stesso desiderio e il medesimo gusto mostrando sentire nello spesso cambiare il prencipe, che aveano di variar vivande alla mensa. Che da così brutti disordini nasceva che i prencipi ne' loro bisogni maggiori non solo più dai popoli non venivano aiutati e difesi con quell'affezione e carità ch'erano obbligati, ma che tutto il giorno si vedea che da essi sceleratamente erano traditi e per pochi denari venduti a' nemici loro. E che i prencipi finalmente erano venuti in chiara cognizione che tanti mali solo erano cagionati dal poco amore che apertamente si vede che i popoli portano alle patrie loro; e che la reina del mondo, la madre degl'imperi, Roma, per lo solo sviscerato amore che i suoi amorevoli cittadini le portarono, felicemente potette distendere i confini del suo imperio dall'orto all'occaso, e che a tal segno di perfezione arrivò l'affezione dei romani verso la patria loro, che dove appresso essi l'esilio era paragonato alla stessa spaventevolissima pena della morte, molti prencipi moderni, per non rimaner senza sudditi, per non vedere gli stati loro vuoti de' popoli, erano stati forzati venir all'atto infelicissimo di proibir sotto la pena della perdita delle facultà la spietata risoluzione di abbandonar la patria. Che però tutti i prencipi dell'universo concordemente facevano sapere a Sua Maestà che ogni rimedio che avevano applicato a tanto male essendo riuscito poco sufficiente, si compiacesse di far loro grazia d'inserir nel cuor de' sudditi loro quell'ardente carità, quell'intenso amore della patria che svisceratissimo si vede ne' sudditi delle republiche, il quale senza dubbio alcuno era la prima grandezza, il più ricco tesoro di chi regna. All'ambasciadore rispose Apollo che i prencipi con un buon governo di una piacevole giustizia e con la liberalità e con la perpetua abbondanza molto più di lui ne' cuori de' sudditi loro potevano inserir l'amore verso la patria loro; perché il genere umano, che per instinto di natura ardentissimamente amava il terreno, quale si fosse, ove egli nasceva, anco facilmente lo disamava, quando altri con le incommodità glielo rendeva odioso: essendo particolare instinto degli uomini di più tosto volere intirizzirsi di freddo, che stare a quel fuoco che empiendo la stanza di fumo faceva lacrimar gli occhi.</p></div2>
<div2 type="capitolo">
<head>Ragguaglio C</head>
<argument><p>Apollo rifiuta una censura presentatagli da un letterato, fatta sopra un poema di un virtuoso italiano.</p></argument>
<p>Già Apollo avea fornito il faticoso corso del giorno, quando nell'orizzonte del ponente scendendo dal suo radiantissimo carro, gli si fece innanzi un virtuoso, il nome del quale il menante, che non vuol tirarsi addosso qualche brutta ruina, giudiciosamente tace. Questi a Sua Maestà presentò una molto severa censura da lui fatta sopra un poema di un virtuoso italiano. Così apertamente mostrò Apollo che quel dono poco li fosse grato, che manifesti segni si conobbero in lui di animo alterato. Di modo che a Francesco Petrarca, che gli era allato, disse che imprudenza troppo grande era quella di alcuni che, prima non informandosi de' gusti di quelli che essi regalavano, commettevano la brutta sciocchezza di presentar gli occhiali ai ciechi, i liuti a' sordi e il vino agli abstemi. Si rivoltò poi Sua Maestà verso il virtuoso che volea fargli il dono del libro, e gli disse che ai suoi pari si donava il buon del mellone, il rifiuto delle scorze alle bestie: che però immondizie tali in un carretto portasse alla cloaca massima o che le gettasse nel fiume, e che a lui presentasse i concetti buoni e le cose tutte virtuose che aveva notate in quell'opera, ché non solo con avidità grande le avrebbe lette, ma che ne li avrebbe ancora avuta somma obbligazione. E perché quell'infelice rispose che solo aveva atteso a notar gli errori senza far conserva delle cose che in quel poema meritavano lode, di modo si alterò Apollo, che, sebbene in quell'ora, come sempre nel suo occaso suol accadere, egli molto aveva raddolciti i raggi della sua faccia, mosso nondimeno da sdegno, così tornò ad infocarla come s'egli fosse stato nel suo meriggio; e a quell'infelice così rispose: — Sommamente ci crepa il cuor di doglia di avervi scoperto uno di quegli sciocchi maligni, che con la penna in mano solo sudano per far acquisto di quella vergogna che dagli uomini saggi tanto è abborrita: e tutto che il vostro brutto modo di procedere meriti penitenza molto più grave, voglio nondimeno soddisfarmi di questa che vi do ora. Sceglierete dunque con le vostre mani, senza l'aiuto del crivello, il loglio tutto e le altre immondizie che trovarete in un moggio di grano che pur ora da Columella, mio fattor generale, vi farò consegnare, e portatelo a noi, che vi diremo quello che doverete farne. — Da Columella incontanente a quello sfortunato fu consegnato il moggio di grano, pieno di tanto loglio, che molto tempo consumò a nettarlo; e in un canestro molto grande lo presentò a Sua Maestà. Disse allora Apollo a quel virtuoso che portasse il loglio in piazza e lo vendesse, ché libero dono li faceva del danaro che ne avesse cavato. E perché quegli soggiunse che non solo disperava di poter trovare compratore alcuno a quella vilissima mercatanzia, ma che il solo comparir nella pubblica piazza con quel canestro di così brutta sporcizia era azione indegna di un suo pari; gli replicò Apollo che ad alcuno donasse il loglio, e che con esso facesse acquisto di un nuovo amico. Disse allora quel miserabile ch'egli non ardiva di presentare a qualsivoglia persona cosa tanto vile, per la quale sicuramente sapeva che egli sarebbe stato beffato. Allora Apollo, nel suo sdegno non poco essendosi mitigato, disse che, se le immondizie che altri cavava dalle cose buone non era mercatanzia da uomini saggi, e che non valevano né per vendere né per donare, egli da sé confessava di allora male essersi consigliato, quando intraprese il pazzo negozio di lasciar le rose che aveva trovate nel poema censurato da lui, per far inutile e vergognosa conserva delle spine: e che negli studi delle altrui fatiche gli accorti virtuosi imitavano le api che da' fiori anco amari sapevano cavare il miele, e che sotto la luna non trovandosi cosa che non fosse impastata di molte imperfezioni, anco dagli scritti di Omero, di Virgilio, di Livio, di Tacito e di Ippocrate, ch'erano la meraviglia degli inchiostri, quando altri con la stamigna di un accurato studio avesse voluto stacciarli, sempre avrebbe cavato un poco di crusca. Ma che a lui bastava che la farina degli scritti de' suoi virtuosi fosse corrente alla piazza e mercantile: e che dai giudiciosi e amorevoli letterati i difetti de' virtuosi scrittori si occultavano, dai maligni si pubblicavano: e che la professione di cavar dai poemi altrui le sole immondizie solo era mestiere da vili e fetenti scarabei, che nelle più puzzolenti sporcizie degli escrementi altrui con sommo gusto menavano la vita loro: cosa molto lontana dall'esercizio di quegli onorati letterati, che fruttuosamente pascono gli animi loro di cose virtuose: e che i suoi benamati poeti stimando il tempo la più pregiata gioia che produca l'oriente, non sapea vedere com'egli fosse così pazzo, che potesse indursi a credere che nella lezione di quelle sue malignitadi avessero voluto gettar quelle ore che utilmente potevano spendere nello studiar le vigilie di Pindaro, di Sofocle, di Ovidio e del suo dilettissimo Orazio venosino. Non così tosto pieno di un'infinita confusione si era quell'infelice censore partito da Apollo, quando in gran fretta vi comparve il letterato contro del quale era stato composta la censura: della quale mostrandosi alteratissimo, instantemente chiese che ne gli fosse data copia, affine che al suo malevole con un'apologia avesse potuto rispondere. Sorrise allora Apollo, e a costui disse che alle genti altrettanto poco saggio si mostrava chi con l'apologie metteva in riputazione le altrui chiacchiere, quanto molto maligno chi pubblicava le censure: che la sovrana reina delle più crasse ignoranze era prestar gli orecchi alla dicacità di quei maligni susurroni, che non avendo talento di pubblicare al mondo i parti degl'ingegni loro, scioccamente si davano a credere di potere con biasimar gli altrui acquistar riputazione al mondo: e che quel viandante che in mezzo dell'infocato luglio nel suo cammino veniva annoiato dallo strepito delle cicale, affatto era pazzo se per ucciderle tutte scendeva da cavallo, molto saggio se, con un buon paio di orecchi fingendo il sordo, attendeva a far il suo cammino, e le lasciava cantare e crepare.</p></div2><trailer>IL FINE DELLA PRIMA CENTURIA</trailer></div1>
<div1 n="Parte seconda">
<div2 type="dedica">
<head>Dedica</head>
<opener><salute>ALL'ILLUSTRISSIMO E REVERENDISSIMO MIO SIGNORE E PADRONE SINGOLARISSIMO IL SIGNOR CARDINALE CAETANO.</salute></opener>
<p>È incredibile quanto la facilità della stampa abbia difficultato il negozio dello stampare, perché questa da morte a vita non solo ha risuscitati gli scritti, consumati già dalla vecchiezza e lacerati dal tempo, dei più famosi letterati antichi, ma di così gran quantità ha empiuto il mondo de' nuovi, che gli amatori delle buone lettere con pochi danari hanno potuto provedersi di una molto numerosa supellettile di libri: cosa che ha cagionato che in infinito sia cresciuto il numero de' virtuosi, da' quali felicemente essendo stata maneggiata la penna, hanno occupati i luoghi tutti dello scrivere anco più curiosi; e perché con la moltitudine delle materie ne' letterati anzi si accende che punto si estingua la sete che perpetua hanno di sapere, gl'infiniti volumi delle dotte fatiche altrui hanno cagionato che il gusto de' virtuosi non solo in una soverchia isquisitezza sopramodo si sia alterato, ma ch'abbia prorotto in una inesplebile avidità di sempre voler cose nuove. Di maniera tale, che in questi tempi presenti quelli che con gli scritti loro vogliono eternarsi nella memoria degli uomini, fa bisogno che navighino fino alle Indie, se alla mensa dei tanto svogliati letterati moderni vogliono portar frutto alcuno che da essi sia ricevuto con applauso, gustato con piacere. Delle cose politiche e morali seriamente hanno scritto molti begl'ingegni italiani, e bene; con gli scherzi e con le piacevolezze, niuno, ch'io sappia. Questa piazza come vòta, questa materia come nuova mi son forzato di occupare e di trattar io, con quella felicità che dirà il mondo. È ben vero che l'impresa altrettanto mi è riuscita difficile, quanto i più saggi letterati negocio, se non impossibile, molto arduo almeno hanno sempre provato dilettar con le facezie il lettore e non lo stomacar con le buffonerie; trattar materie alte e servirsi di concetti bassi; parlar di uno e intender di un altro; scuoprirsi e non volere esser veduto; dir de' sali e non inciampar nelle insipidezze; punger con la satira e non mordere con la maladicenza; scherzare e dir daddovero; trattar cose politiche e non offender chi domina; nelle persone degli uomini morti riprender i vizi de' vivi; con modesto artificio ne' tempi passati censurar le corruttele del secolo presente, e in un medesimo suggetto far quella gran forza di Ercole, quell'ultima gagliardia dell'ingegno umano, che altrui acquista la vera corona della lode, di mischiar l'utile col dolce. E benché agli uomini circonspetti e zelanti della propria riputazione niuna altra risoluzione apporti spavento maggiore, che venire all'atto tremendo di pubblicar al mondo le proprie fatiche e sottoporle al giudicio universale degli uomini, altrettanto vari ne' capricci, quanto grandemente severi nelle censure; io nondimeno con animo franco e con sicura speranza di recar onorato grido al nome mio, non già persuaso dagli amici o comandato da' padroni, come in somigliante occasione hanno detto molti, ma volontariamente e di mio moto proprio mando questi miei scritti alla luce del mondo, accioché sieno letti dagl'ingegni più curiosi. Né questa confidenza che tengo di me e delle cose mie, nasce perché io confidi dell'ingegno mio, da me conosciuto meno che mediocre, più di quello che si conviene ad un uomo modesto; ma perché, per utili e curiose avendo V.S. illustrissima approvate queste mie vigilie, mi rendo sicuro che non si troverà uomo che non sia per stimare atto di somma temerità l'ardire di censurarle: prencipe, nel quale l'altezza dell'ingegno, l'esquisitezza del giudicio, la copia di tutte le più scelte scienze si vede che sono uguali alla grandezza del sangue, alla ricchezza del patrimonio col quale Iddio l'ha fatta nascere in questo mondo, che non solo io, al quale per esserle nato servidore l'affezione può abbagliare il giudicio, ma ognuno che l'ode discorrere sopra qualsivoglia materia più elegante, talmente di V.S. illustrissima rimane ammirato, nonché appagato, che a piena bocca la celebra per uno di quei ben sensati libri vivi, che in poco tempo fanno dotti quelli che hanno fortuna di sentirli ragionare. Miracolo altrettanto maggiore, quanto in questi tempi presenti, ne'quali la somma felicità degli uomini vien posta nel posseder molto, non nel saper assai, il veder un prencipe suo pari che veramente meriti il nobilissimo titolo di letterato, è tenuto portento rarissimo, mostro di natura singolare: e pur V.S. illustrissima fino dalla sua prima fanciullezza così sempre ha sudato per fare acquisto delle virtudi, e così vi si affatica ora, come se queste avessero dovuto essere il suo più ricco patrimonio, e ora le acquistassero non solo il vitto, ma la riputazione. Ma, ritornando agl'interessi miei, son forzato palesar a V.S. illustrissima certo scrupolo che alcuna volta mi nasce nell'animo, il quale grandemente mi fa dubitare della certezza dell'esito felice di queste mie fatiche: ed è ch'Ella, di sicurissimo giudicio nella censura di qualsivoglia sorte di composizione, facilmente si sia potuta ingannare nelle cose mie. Grande appresso di me è la ragione che così m'induce a dubitare, perché nella lunga pratica ch'io ho di lei, più volte mi sono avveduto ch'Ella di modo svisceratamente si affeziona a que' suoi amorevoli che conosce innamorati delle virtù, che la passione dell'amore fino ha operato che nelle cose loro Ella non ha vedute quelle imperfezioni che isquisitamente averebbe notate nelle altrui. Ma, quando da questa soprabbondanza di amore di V.S. illustrissima verso me e le cose mie debba nascere il mio biasimo, mi rendo certo che quegli a' quali queste mie fatiche capiteranno nelle mani, di modo rimarranno maravigliati dal vedere che in questa età, nella quale vivono molti uomini segnalati che fino sono giunti alla vergogna di farsi loro idoli persone ignorantissime, se ne truovi uno che sia giunto alla virtù di talmente perdersi nell'amare i seguaci delle buone lettere, che a me abbia tollerata l'arditezza di metter in compromesso la riputazione di un suo pari per salvar la mia, che magnificheranno l'eccesso di V.S. illustrissima ed iscuseranno gli errori miei. Accetti V.S. illustrissima con la solita sua benignità il picciol dono di questi miei sudori che ora le porge l'animo mio grande; e consenta che incontro ai gravissimi debiti ch'io ho con esso lei, possa notar questa picciola partita a credito mio. Il che le chieggo non già per desiderio ch'io abbia di disobbligarmi da lei, ma per gustar la dolcezza che sentono gli onorati servidori, quando verso i benefici padroni loro esercitano la tanto lodevole virtù della gratitudine. Prosperi Iddio lungo tempo la persona di V.S. illustrissima, alla quale con ogni riverenza bacio la mano.</p><closer><dateline>Da Venezia, li 21 di settembre MDCXIII.</dateline>
<signed>Di V.S. illustrissima e reverendissima umilissimo e obbligatissimo servidore TRAIANO BOCCALINI.</signed></closer>
</div2>
<div2 type="capitolo">
<head>Ragguaglio I</head>
<argument><p>La provincia di Focide per suoi ambasciadori si querela appresso Apollo che i ministri di Sua Maestà punto non osservino i loro privilegi; e nella loro domanda non solo non sono esauditi, ma è data loro acerbissima risposta.</p></argument>
<p>La populatissima provincia di Focide, la quale gli anni passati si ribellò dagl'ignoranti e che volontariamente si sottopose al dominio di Apollo, dal quale ottenne privilegi tanto ampli che potea dirsi che i Focesi vivessero in una mezza libertà, a questa corte ha ora mandati suoi ambasciadori per querelarsi degli ufficiali di Sua Maestà che punto non osservino loro i privilegi conceduti, instantemente chiedendo che in ogni modo sia comandata l'osservanza di essi. Questo negozio, che poco gusto diede ad Apollo, da lui fu rimesso al real Conseglio di Stato; dal quale due giorni sono ebbero gli ambasciadori l'ultima risposta: che que' signori del Conseglio grandemente rimanevano maravigliati e scandalizzati che gli uomini di Focide tanto poco intendenti si mostrassero delle cose del mondo, che non sapessero che i privilegi, le esenzioni e le immunitadi, che a' popoli nuovamente acquistati si concedevano, somigliavano quelle cirege che a' putti si davano per acquetarli allora che piangevano, le quali si ritoglievano poi loro, acquetati che si erano. Animosamente rispose allora il capo dell'ambasceria: che, se in Parnaso si usava di così bruttamente ingannare i semplici, Focide ben tosto sarebbe ritornata a piangere, per esser acquetata poi con le cirege di nuovi privilegi. A costui Francesco Guicciardini, presidente del Conseglio reale, rispose che prima considerassero bene i Focesi lo stato loro presente, che troverebbono che, con le cittadelle che nella pace si erano lasciati fabbricare addosso, a tal termine di servitù si erano lasciati ridurre, che, se ritornavano a piangere, senza pericolo alcuno delle cose di Apollo potevano esser quietati con le staffilate.</p></div2>
<div2 type="capitolo">
<head>Ragguaglio II</head>
<argument><p>Apollo si serve della persona infelicissima del conte di San Paolo per ispaventar la nobiltà de' regni dal commetter la sceleratezza di ribellarsi ad instanza de' prencipi stranieri contro il signor loro naturale.</p></argument>
<p>Con infinito suo disgusto è Apollo venuto in cognizione che alcuni prencipi per debellare i nemici loro, non più, come fu costume degli antichi eroi, si vagliono della forza aperta degli eserciti armati in campagna, ma che solo si servono della fraude; nell'esercizio della quale tanto vagliono, che col solo potente mezzo di lei hanno saputo e potuto condurre a buon fine imprese importantissime, poiché la prima arme che questi tali sfodrino contro i nemici loro, è quella, tanto vergognosa, di corromper la fedeltà de' sudditi altrui e di sollevar la nobiltà de' regni alle ribellioni. Apollo, per rimediare a disordini tanto gravi, ultimamente a Giovanni Francesco Lottini, registrator segreto de' precetti morali di Sua Maestà, ha comandato che il miserabil conte di San Paolo, per pubblico esempio di grandissima infelicità, in una vil carrucula da mendicanti sia condotto sotto il portico del tempio delfico; onde quel gran prencipe, con le mani che ha senza dita e così bruttamente lacerate che sbranate paiono da' cani, dal Lottino è poi mostrato al popolo che in molta quantità esce ed entra nel tempio; al quale ad alta voce così dice: — Fedeli virtuosi, devoti delle buone lettere e de' santi ricordi morali, dalla calamità tanto miserabile di questo sfortunato prencipe privo della sanità delle mani sue, che Iddio libere conservi a voi, pigliate esempio, e alle altrui spese imparate a conoscere quello che importi condursi al termine della semplicità di lasciarsi persuadere il sempre lugubre esercizio di cavare i granci dalla buca con le mani proprie per beneficio d'altri.</p></div2>
<div2 type="capitolo">
<head>Ragguaglio III</head>
<argument><p>Il grande Euclide, per disgusto dato ad uomini potenti, da loro sicari crudelmente è sacchettato.</p></argument>
<p>Le più fresche lettere di Libetro, portate dall'ordinario corriere di Efeso, sono de' quattordeci del corrente, e avvisano che a' sei del medesimo nel mezzogiorno, sotto il portico di Urania, il gran prencipe de' matematici Euclide con sacchetti pieni di rena, da alcuni che l'assalirono, così malamente fu trattato, che in terra lo lasciarono come morto. Incredibil disturbo questa gran novità ha dato ad Apollo: e tanto maggiormente, che, sebbene più di qualsivoglia altro letterato si vede Euclide esser amato, accarezzato e del continovo regalato da' maggiori prencipi di questo Stato, un tanto eccesso nondimeno si argomenta che da persone molto potenti sia stato comandato, perché Euclide da due sicari prima fu pigliato e tenuto saldo, mentre che due altri crudelmente lo maltrattavano, a' quali molta gente armata fu veduta far spalla. Varie cagioni si sono addotte di tanto risentimento; ma la più comune opinione è che alcuni soggetti grandi di questo Stato fortemente sieno rimasi mal soddisfatti di Euclide per la figura matematica ch'egli pochi giorni prima aveva pubblicata nelle scuole, nella quale concludentemente si mostrava l'importante segreto: che tutte le linee de' pensieri e delle azioni de' prencipi e de' privati di necessità vengono a terminare in questo centro: cavar con gentilezza i danari dalla borsa del compagno per metterli nella propria.</p></div2>
<div2 type="capitolo">
<head>Ragguaglio IV</head>
<argument><p>In un duello seguito tra un poeta italiano e un virtuoso spagnuolo, trovandosi lo Spagnuolo ferito a morte, prima che spirasse fece azione tanto virtuosa, che Apollo col funerale censorio a spese pubbliche comandò che fosse portato alla sepoltura.</p></argument>
<p>Per gelosia della dama grave disparere nacque li giorni passati tra un virtuoso spagnuolo e un poeta italiano, i quali, essendosi sfidati a singolar battaglia, in mezzo il fòro di Bellona vennero alle mani; e la quistione fatta senz'armi da difesa molto fu crudele, percioché, essendo armati solo di corti e pungentissimi terzetti, al primo assalto risolutamente vennero alle prese: e la quistione ebbe questo fine: che lo Spagnuolo, trafitto da due mortalissime pugnalate, cadde in terra, e ad un suo caro amico, che subito corse per aiutarlo, disse queste parole: — <foreign lang="spa" rend="italic">Hermano, azeme plazer d'enterrarme, sin che ninguno me desnude</foreign>; — e, questo detto, per la gran copia del sangue che sparse da quelle ferite, morì. L'instanza, che fece questo Spagnuolo all'amico di non essere spogliato, essendosi sparsa per Parnaso, tanto maggior curiosità, come accade nelle cose vietate, mosse in ognuno di vederlo ignudo, quanto ella veniva fatta da un uomo di quella sagace nazione, che non solo non parla mai a caso, ma che di bocca non si lascia uscir parola che non abbia più misteri, e tutti sensati. Onde anco in Apollo nacque curiosità grande di chiarirsi per qual cagione quel letterato nello stesso punto della morte con tanto affetto avesse chieduto di non essere spogliato; di modo che, avendo comandato che fosse nudato, fu trovato ch'egli, che tanto andava lindo e attillato, che un collare portava di così nobil lavoro che più valeva che il vestito che aveva indosso, era senza la camicia: di che Parnaso tutto fece risa molto grandi. Solo Apollo attonito e grandemente stupefatto rimase per quella novità, e in infinito esaggerò l'atto virtuoso di quel letterato, che anco nella stessa agonia della morte sopra ogni altra cosa talmente si fosse ricordato della sua riputazione, che avesse chiusi gli occhi col zelo del suo onore; per lo quale eccesso di virtù, che chiarissimo indizio era di animo sopramodo grande, comandò che del danaro pubblico con la pompa censoria li fossero fatte le esequie: il che con tanto concorso de' letterati di tutte le nazioni fu eseguito, che nemmeno allo spettacolo de' famosi trionfi romani giammai fu veduto concorrer numero di popolo maggiore. Flavio poi Quintiliano, nell'orazion funebre che ebbe in lode di quel virtuoso, molto esaggerò la felicità della potente monarchia di Spagna, la grandezza della quale disse che non stava posta nelle fucine di oro e di argento del Perù, della Nuova Spagna, del Rio della Plata e della Castiglia dell'oro, nemmeno ne' regni ch'ella possedeva senza numero, ma nella sola qualità della sua onoratissima nazione; poiché chiaramente essendosi veduto che quel virtuoso spagnuolo in quella sua grandissima calamità prima avea cercato di rimediare che danno alcuno non patisse la sua riputazione, che avesse fatto instanza che li fossero medicate le ferite, avea fatto conoscer ad ognuno, propriissimo della onorata nazion spagnuola esser posporre la cura della vita al zelo della reputazione, e che nelle loro azioni più premevano gli spagnuoli nella cura di non commettere indignità, che in vivere. E la sua orazione chiuse Quintiliano con una atroce invettiva contro i filosofi, i quali malamente non ammettono che in uno stesso soggetto si possano ritrovar due contrari, quando oculatamente negli Spagnuoli si vede regnar la molta apparenza e l'infinita sostanza, la vanità e la sodezza ne' suoi maggiori estremi.</p></div2>
<div2 type="capitolo">
<head>Ragguaglio V</head>
<argument><p>Dopo l'esquisitissima diligenza usata da Apollo per aver nelle mani alcuno degl'idoli de' prencipi, severamente procede contro uno capitato in poter de' giudici.</p></argument>
<p>Con dispiacer suo infinito essendo Apollo venuto in chiara cognizione de' gravissimi disordini che, non meno negl'imperi grandi che negli Stati piccioli, cagiona la vergognosa cecità di que' prencipi che commettono il gravissimo eccesso di soggettarsi ad un loro vilissimo servidore; poiché né le continove esortazioni di Sua Maestà, né le spaventevoli calamitadi, che per gli stessi bruttissimi eccessi numero infinito di prencipi hanno sofferte, ha potuto rimoverli dal duro destino, dal quale violentemente paiono strascinati, di precipitar nel baratro di così atroci inconvenienti, per non abbandonar la protezione, tanto propria di Sua Maestà, de' governatori del genere umano, alcuni mesi sono fece risoluzione di crudelmente perseguitar que' servidori, che con la portentosa ambizion loro e con gli artifici affatto diabolici intraprendono l'impresa di dominare il padron loro; di maniera tale, che pochi anni sono contro questi tali pubblicò taglie grossissime e premi molto ricchi da darsi a quei che ai suoi giudici gli avessero palesati. E due settimane sono occorse, che uno di questi ribaldi, essendo stato denunziato al magistrato, poco appresso fu catturato; il quale, da molti chiari indizi trovandosi aggravato, fu posto ne' tormenti, dove confessò gli artifici tutti sceleratissimi che usati aveva non solo per rendersi schiavo il suo padrone, ma fino per farsi adorar da lui. Apollo, veduto ch'ebbe il processo fabbricato contro quel manigoldo, in estremo rimase confuso che que' prencipi medesimi, che tanto sono avidi della dominazione, che spesse volte degli stessi figliuoli, nonché degli stranieri, hanno gelosie gravissime, o per propria balordaggine o per la soverchia altrui fraude possano ridursi alla vergognosa infamia di farsi schiavi di un loro vigliacchissimo servidore; e cosa sopramodo portentosa gli parve che tal figliuolo, tal nipote di prencipe si trovasse, che, per giunger al termine di dominar il padre, di signoreggiar il zio, aveva mostrati spiriti pieni di ambizione, animo in estremo sitibondo di comandare, e che con misteriosissimi artifici aveva saputo giungere al fine de' suoi desidèri, lo stesso poi potesse far la vergognosa metamorfosi di rinunziar la dominazione, con tanti magisteri acquistata sopra uno superior a lui, ad uno tanto a lui inferiore. Miracolo per certo grande, e del quale l'ingegno umano, come della occulta virtù della calamita, non sa render la vera cagione. Apollo, affinché dal castigo di quel tanto favorito cortigiano i prencipi cavassero util documento che dal commettere indignità tali gli spaventasse, nella gran sala dell'udienza tre giorni sono fece assembrar i prencipi tutti residenti in questa corte; alla presenza de' quali per maggior confusion loro con alta e intelligibil voce dal fiscal Bossio fece leggere il processo bruttissimo fabbricato contro quel scelerato: nel quale, allora ch'egli fu domandato quali artifici avea usati per giungere al fine di dominare il suo padrone, aveva riposto ch'il primo giorno ch'egli entrò in corte, con esattissima diligenza tutto si pose ad osservar il genio del prencipe; il quale avendo scoperto grandemente inclinato alle libidini, che con bellissime e molto artificiose maniere di tal maniera si pose a lodargli vizio tanto indegno di colui che in sua cura ha il governo di uno Stato, come se le lascivie fossero state virtudi egregie, e che ogni sua industria usò per divenir ministro di esse: il che avendo conseguito, con ogni possibil diligenza attese a provederlo di ogni più osceno istrumento da sfogar le libidini. Che poi sotto diversi pretesti, come viziosi e aperti nemici del prencipe, alcuni con vergogna, altri sotto spezie di onore, a poco a poco aveva operato che di corte fossero levati tutti quegli onorati servidori del prencipe, ch'egli conosceva ch'averebbono potuto richiamarlo al viver virtuoso, e che in luogo loro aveva sostituiti soggetti suoi confidenti, anch'essi immersi nelle carnalitadi e ne' vizi di ogni più brutta lascivia; con l'aiuto de' quali disse che ogni suo studio aveva posto perché il suo signore affatto rimanesse spogliato di alcune segnalate doti che dalla natura e dalla passata buona educazione aveva ricevute: che poi sotto colore di infedeli aveva operato che di corte fossero cacciati i vecchi ministri dello Stato, le giuste condoglienze de' quali della rilassata vita del prencipe gli aveva rappresentate come sediziose maledicenze: e che gl'importanti carichi loro aveva operato che fossero conferiti a gente senza conseglio, senza prudenza, senza carità verso gl'interessi del suo prencipe, solo avendo in essi ricercata la confidenza e una stretta aderenza alle cose sue proprie; e che con questi tali di modo aveva accerchiato il suo signore, che più non fu possibile che alla sua notizia da bocca di amico alcuno del pubblico bene fosse potuta giungere quella verità. che così perpetuamente dee star unita al prencipe come l'ombra al corpo. Che poi, affine di assolutamente dominar egli lo Stato, talmente al suo prencipe aveva persuaso l'ozio, che, tutto avendolo immerso nelle delizie de' giardini, negli spassi della villa, ne' piaceri delle cacce, a tal termine l'aveva ridotto, che come cose odiosissime aborriva l'udir ragionar de' negozi e degl'interessi del suo Stato; che di più l'aveva indotto a credere che la scelerata sedizione di averlo fatto inimicare con lo stesso suo figliuolo e con gli altri prencipi del suo sangue, era zelo di un intenso amore verso lui, carità grande verso il pubblico bene del suo popolo; e che di modo con gli artifici suoi l'aveva reso stolido e affatto balordo, che la manifesta tirannide d'un suo servidore, da' più sciocchi uomini dello Stato conosciuta e aborrita, il misero e sfortunato prencipe chiamava vigilanza di fedel servigio, alleggerimento delle sue fatiche, carità verso le cose pubbliche, e l'ozio, l'infingardaggine e la negligenza sua, onorato riposo. Che oltre ciò, affinché il prencipe non mai si svegliasse da sonno così vergognoso, e aprendo gli occhi non venisse in cognizione della propria sua balordaggine e dell'altrui scelerata ambizione, la casa tutta gli aveva empiuta di adulatori, i quali con le infami persuasioni loro sommo valore gli predicavano la sua inezia, sviscerato amore l'odio universale de' popoli, lodi esaggerate i pubblici biasimi, ottimo governo la confusione, onorato servigio la tirannide d'uno scelerato, santa giustizia le estorsioni, virtuosa liberalità la prodigalità, onorate fatiche e diligente governo l'ozio e la vigliaccheria di affatto aver abbandonato il governo del suo Stato. Queste sceleratezze, confessate da quell'uomo perfido, talmente spaventarono i prencipi tutti che le udirono, che ad alta voce gridarono che l'incrudelir contro quell'empio con le forche e con le mannaie era somma pietà; che però fosse pregato Perillo ad inventare un nuovo patibulo che dilaniasse e ammazzasse quel brutto mostro di natura senza farlo morire, tutto affinché mai più si trovasse uomo che ardisse di commettere sceleratezze tali: e per la bruttezza di quel processo tanto si commossero i prencipi, che unanimemente supplicarono Sua Maestà ad usar rigori straordinari contra quei che da' fraudolenti artifici de' servidori loro si lasciano condur in istato tanto vergognoso. E percioché per questa virtuosa instanza, da que' prencipi fatta ad Apollo, Sua Maestà talmente si compunse d'animo, che fu veduta lagrimare, stimarono gl'idioti che 'l tutto si fosse cagionato dal soverchio contento sentito da Apollo per aver veduto l'orror grande nel quale i prencipi avevano pigliato il vizio che Sua Maestà tanto desiderava che avessero fuggito. Ma i più sagaci virtuosi, che si trovarono presenti a quell'atto, benissimo conobbero che Apollo pianse l'infelice cecità de' prencipi tanto inebriati, che, in altri aborrendo gli eccessi propri, instantemente chiedevano che con straordinaria severità fossero puniti que' vizi, ne' quali senza avvedersene la maggior parte di essi erano immersi fino agli occhi: tanto ne' prencipi il vergognoso vizio d'idolatrar mignoni è pernizioso, che esattamente scorgendosi e sommamente biasimandosi nel compagno, niente si vede e grandemente si loda in se stesso, solo quei cadendo in così vergognoso errore, che più fanno ostentazione di esser gli Aristarchi del mondo.</p></div2>
<div2 type="capitolo">
<head>Ragguaglio VI</head>
<argument><p>Le monarchie tutte dell'universo, spaventate dalla soverchia potenza e da felicissimo incremento delle republiche alemanne, in una general Dieta consultano il rimedio per assicurarsi di non essere col tempo oppresse da esse.</p></argument>
<p>La Dieta generale che i monarchi tutti dell'universo già quattro mesi sono per li quindici del passato intimarono in Pindo, e la quale, per l'importante novità di aver da essa escluse le republiche tutte di Europa, ha in esse cagionate gelosie grandissime, dubitandosi della conclusione di una universal lega contro tutte le patrie libere, ai venti finalmente del presente essendosi disciolta, e di già i prencipi tutti essendo ritornati agli Stati loro, per cosa certa si è risaputo che non ad altro fine ella è stata convocata, che contra le infinite republiche che da alcun tempo in qua si veggono instituite tra gli Svizzeri, i Grigioni, i Bernesi e gli altri popoli di Alemagna, e contra quelle particolarmente che con tanto scandalo delle monarchie cominciano a sorgere tra gli Olandesi e Zelandesi ne' Paesi Bassi. Dapoi dunque che i prencipi tutti dell'universo in una gran sala secondo gli ordini loro si furono posti a sedere, è fama che il loro gran cancelliere ragionasse in questa sentenza: — Serenissimi monarchi, rettori del genere umano, dal caso tanto lugubre e pericoloso, che ora vi sovrasta, chiaramente si può conoscere esser verissimo che sotto il cielo cosa alcuna non si truova, non dico perpetua, ma che non minacci presentanea ruina. Poiché la monarchia stessa, anco da' più intendenti politici tenuta sorte di governo eterno col mondo, e la quale le genti tutte mai sempre hanno predicata sovrana reina di tutte le più perfette polizie, ora nella sua fabbrica ha gettato così gran pelo e fatta così patente fessura, che non solo chiaramente si conosce che ella non ha quell'eterno fondamento che gl'intendenti delle cose di Stato tanto assertivamente hanno del continuo predicato, ma pare che minacci presentanea ruina. Le monarchie dallo stesso primo principio del mondo fino al presente giorno di oggi felicissimamente con tanta riputazion loro hanno regnato, che meritamente tra tutte le sorti de' governi si hanno guadagnato il primo luogo di lode, e di tutte le republiche loro nemiche mai sempre hanno riportate gloriose vittorie. E tuttoché altrui paresse che l'immensa Libertà romana con la distruzione di numero grande delle più famose monarchie fosse per porre il mondo tutto in libertà, pur alla fine, benché dopo lungo tempo. ancor ella si convertì in un principato: fine certo, morte inevitabile di tutte le republiche; e tuttoché i primi ingegni del mondo più che assai si sieno affaticati per instituire contro l'eternità delle monarchie republiche di lunga vita, non però giammai ad alcuno è succeduto il poter conseguir l'intento suo. Le oligarchie, per esser state conosciute insopportabili tirannidi di pochi, ben presto abbiamo vedute convertite in principati. E gl'institutori delle democrazie non mai hanno saputo trovar strada buona da frenare un popolo che la somma autorità abbia di comandare, sì che dopo sanguinolenti sedizioni egli non sia precipitato in una crudelissima servitù, e che da se stesso non si sia allevato la serpe in seno di un ambizioso cittadino, che col mezzo certissimo dell'affezion universale della plebe ignorante non abbia saputo acquistarsi la signoria della patria libera; oltre che più volte abbiamo veduto il governo popolare così esser noioso alla nobiltà, che i Romani prima, dopo la morte di Cesare, e i Fiorentini poi, seguita che fu l'occision del duca Alessandro de' Medici, anzi viver amarono sotto nuovi prencipi, che ritornare a provare la crudel servitù della plebe sempre sediziosa. E gli stessi governi aristocratici, i quali soli tra tutti gli altri tanto ne hanno dato da sudare, pur alla fine sono terminati in monarchie, mercé che gl'institutori di così fatte republiche non mai sono arrivati a perfettamente conseguir quelle due importantissime qualitadi, che eterne rendono le aristocrazie: di tanta uguaglianza mantener tra la nobiltà, che in lei non sorga odiosa sproporzione di onori e di mostruose ricchezze, fecondissime madri delle tirannidi, e di tanta soddisfazione dar a' soggetti insigni, agli animi elevati de' cittadini esclusi dal publico governo, sì che servi si contentino di vivere in quella patria che ha nome di libera. E que' che si sono millantati di far le republiche miste eterne, ancor essi grandemente si sono trovati ingannati; percioché, sì come ne' corpi umani i quattro umori, de' quali egli è composto, dopo la concordia di una lunga sanità si alterano alla fine, e quello che più agli altri prevale uccide l'uomo, così la mistura di por in una republica la monarchia, l'aristocrazia e la democrazia, col tempo prevalendo uno de' tre umori, forza è che con lunghezza di anni egli si alteri: il quale, mutando poi la forma del governo, toglie alla fine la vita alla Libertà, come ne'tempi passati mille esempi abbiamo veduti. Ché non tutto quello, che gli uomini dotti co' bei concetti loro sanno dipinger nelle carte e provano co' fondamenti di buone ragioni, riesce poi posto nell'atto pratico: chiaramente toccandosi con la mano che Licurgo, Solone e gli altri legislatori del viver libero, che con le ottime provisioni di santissimi instituti hanno creduto di poter frenare gl'indomabili ingegni degli uomini e con le rigorose pene proibir la malizia delle persone ambiziose, nell'opinion loro più che molto si sono ingannati. Ma ora (né posso dirlo senza grandissimo spavento e senza infinito cordoglio) con questi nostri occhi chiaramente vediamo che gli Alemanni, sottilissimi e acutissimi artefici non meno di orologi che di prestantissime republiche, quelle eterne libertadi hanno finalmente saputo inventare, che per tanti secoli, e sempre indarno, è andata cercando la somma prudenza de' filosofi antichi, dalle quali con molta ragione deono le monarchie temer la morte e l'ultimo esterminio loro. Giammai, serenissimi monarchi, non fu detta sentenza più aurea di quella: che qualsivoglia picciola scintilla disprezzata è atta a cagionar incendi grandi. Percioché chi mai averebbe creduto che la scintilla della picciola Libertà, che nacque tra gli Svizzeri, avesse potuto accendere un fuoco che tanto poi si fosse dilatato nella Germania, quanto oggi vede il mondo e ammira? E qual uomo, per saggio e prudente ch'egli fosse stato, giammai averebbe saputo predire che in così brieve tempo avesse potuto cagionar l'incendio di tante cittadi, di tante bellicose nazioni, che con grandissima vergogna e infinito pericolo delle monarchie si sono sapute vendicar in libertà? Ché certo cosa vicino al miracolo è il vedere che la picciola Libertà, che cominciò a nascer tra gli Svizzeri, gente povera e agricoltori di una sterilissima terra, e la quale tanto fu disprezzata da voi, del morbo medesimo avesse poi potuto infettare le più armigere nazioni di Alemagna; e, quello che maggiore fa lo stupor mio, chi mai averebbe saputo prevedere che esse republiche in tempo brevissimo appresso ogni potentato in tanta riputazione dovessero salire nella prudenza civile, in tanto credito nel mestier delle armi, che non solo supreme arbitre dovessero essere stimate della pace e della guerra di Europa, ma lo stesso grandissimo spavento de' maggior prencipi del mondo? Le republiche di Alemagna, serenissimi prencipi, sono trombe che vi deono destare dal sonno, nel quale finora pur troppo supinamente avete dormito. Riconoscete i vostri mali, rimirate i vostri pericoli, i quali ad alta voce chieggono presto rimedio, poiché nelle republiche alemanne non solo vedete le aristocrazie fondate con leggi di tanta prudenza che di loro stesse promettono lunghissima vita, ma (quello che impossibile hanno stimato tutti) le stesse democrazie quiete e pacifiche. La republica romana, la quale, con una ambizione senza esempio, per suo ultimo fine si propose l'assoluto dominio dell'universo, per giungere a conseguir intento tanto immenso, perpetuamente fu forzata maneggiar le armi e darle in mano a' suoi cittadini; i quali col continovo comando degli eserciti e con lungo tempo governar province immense, la loro casa privata empirono di tesori veramente degni di re, ma molto sproporzionati ad un senatore di una ben ordinata republica: e con la soverchia autorità, che dal senato con infelice e veramente mortal imprudenza fu data loro di donar, a chi meglio loro pareva, gl'intieri regni, tanto si gonfiarono del vento dell'ambizione, che nella nobiltà romana affatto si sconcertò quella uguaglianza di autorità, che è l'anima delle patrie libere. Di modo che per somigliante disordine sorsero prima in Roma i Silli, i Marii e poi i fatali Pompei e Cesari, i quali dopo lunghe e sanguinolenti guerre civili uccisero così famosa Libertà. Questa tanto patente e aperta porta, per ultima calamità delle monarchie, giammai non può sperarsi che si apra nelle ben regolate republiche alemanne, nelle quali perpetuo bando essendosi dato all'ambizione di comandare a' popoli conquistati e alle nazioni vicine, solo si vede regnar in esse una gloriosa deliberazione, un fermo proposito di non ubbidir ad alcuno: risoluzione felicissima, la quale tra i cittadini di quelle republiche mantiene la necessaria ugualità tra i soggetti più principali del senato, e opera che, non maneggiando essi le armi per imporre ad altri quella servitù che essi tanto mostrano di fuggire, a' popoli vicini non si rendono né sospette né odiose. Onde maraviglia non è se di loro stesse si promettono lunga vita, e se dalla forza di qualsivoglia potentato si stimano inespugnabili. Percioché son di parere che il miglior precetto politico, che altri possa ammirare nelle republiche alemanne, sia l'aver in sommo orrore gli acquisti delle nazioni vicine, perché con simil prudenza godono quella pubblica pace con gli stranieri, quella privata concordia co' loro cittadini, che formidabile rende la Libertà loro fuori, sicura nella casa. Tutto questo ch'io dico chiaramente si conosce dalle miserie nelle quali dopo seicento anni cadde alla fine la republica romana, la quale, per tacer gli altri infiniti che ella fece in Italia e fuori, per l'ultimo acquisto che volle fare della Francia (regno sempre fatale a que' forastieri c'hanno tentato di soggiogarlo), miseramente precipitò nella tirannide di Cesare: e i Fiorentini, con l'ostinata ambizion loro di voler far servi i Pisani, in tanti disordini posero la propria libertà, che chiaro documento sono al mondo miglior partito, grandezza più sicura esser alle republiche aver le cittadi e le nazioni vicine confederate e amorevoli, che suddite e nemiche. Questo disordine non si vede nelle republiche di Alemagna; l'ambizion delle quali terminando nel contentarsi della propria libertà, il poter con le leggi della patria loro viver liberi a que' popoli concedono, che si uniscono con esso loro. Onde è che nell'Alemagna una sola republica si vede negl'interessi universali, molte ne' fatti delle cose particolari; e le armi degli uomini liberi di quella bellicosa nazione servono solo per istrumento della pace e per conservar la propria, non per occupar l'altrui libertà. Portento per certo orrendo e spaventevol mostro di natura per le monarchie; percioché qual più crudele e pernizioso nemico può provar un prencipe di colui che l'assale con l'arme potentissima del pretesto di comunicare co' popoli soggiogati la libertà? Ché con questa sola arme tanto si sono le republiche alemanne dilatate; e certo con gran ragione, perché non sanno i nostri popoli uccider quel nemico, che invece di morte, di incendi e di rubbamenti porta loro la libertà, dagli uomini tutti per istinto di natura tanto amata. Ecco dunque, serenissimi monarchi, che, come vedete, le republiche alemanne picciole sono in particolare, ognuna di esse contentandosi della libertà della sua patria: grandi, anzi immense nell'universale, poiché tutte insieme hanno comunicati gl'interessi della pubblica libertà. Di maniera tale, che in così infernale strumento, in organo tanto diabolico, non può un prencipe toccar tasto alcuno, che non oda l'orrendo e spaventevole strepito di molte canne che tutte suonano insieme. Disordine tanto maggiore, quanto, a guisa di contagioso morbo, di arrabbiato canchero, ogni giorno va serpendo e rodendo nuove città, nuovi popoli; i quali tutti aggregando alla libertà loro, lo stesso primo giorno dell'acquisto, naturali fanno le nazioni straniere, cari amici i popoli e le cittadi nemiche: per le quali cose ragionevolmente può temersi che in progresso di brieve tempo l'universo tutto sia per appestarsi del morbo di così fatto contagio; pericoli tanto più spaventevoli in questi infelicissimi tempi presenti, ne' quali la libertà delle republiche in tanto pregio, in così gran credito è salita, che gli stessi sudditi nostri non temono di chiamarla unica felicità del genere umano: onde accade che da ognuno qualora altri speri di poterla ritrovar quieta, e che, come accade nelle republiche alemanne, permetta che ognuno in libertà viva con le leggi della sua patria, così intensamente è affettata, che fino col prezzo di grandissima copia di sangue è comperata. Che se tra gente dissoluta, tra popoli immersi nella crapula e nella ubriachezza così fatto morbo in tempo tanto brieve ha potuto dilatarsi tanto, che dobbiamo creder noi ch'egli fosse per fare, se si attaccasse tra le sobrie nazioni d'Italia, di Spagna e di altre di Europa, la maggior parte di esse verso la signoria delle monarchie affette nel modo che sappiamo tutti? Il caso, per lo quale in questo augustissimo luogo vi siete radunati, serenissimi prencipi, come avete udito, è importante; e però tanto maggiormente ha bisogno di presentaneo rimedio, quanto, se agli Olandesi e Zelandesi succedesse il ben fondarsi e perpetuarsi nella libertà, che contro la forza del potentissimo re di Spagna, loro natural signore, si hanno usurpata, ben potete assicurarvi che da scandalo tanto brutto giustamente dovete temer l'ultimo vostro esterminio. E già voi, cristianissimo altrettanto quanto potentissimo regno di Francia, che in questa tanto maestosa radunanza tra le maggiori monarchie dell'universo meritamente ritenete il primo luogo, molto ben sapete che nelle turbolenze de' vostri ultimi travagli dai sediziosi vostri nemici più volte si è discorso e forse conchiuso di accender nel vostro seno e tra' vostri fedelissimi Franzesi il fuoco delle Libertadi alemanne: tanto innanzi si sono avanzati i mali, de' quali appresso gli orecchi che intendono molto mi contento di aver accennato queste poche cose! — Questo ragionamento del gran cancelliere in infinito trafisse gli animi di que' grandissimi monarchi; percioché molti prencipi, per aver gli Stati vicini a quelle republiche, più prossimi trovandosi al pericolo, sentirono straordinario affanno. Subito dunque fu pensato al rimedio; e per lo più presentaneo fu ricordato che in quel pubblico bisogno ottima risoluzione sarebbe stata che dalle monarchie tutte una stretta lega si fosse formata contro esse republiche, perché con l'aperta forza di tanti potentati uniti insieme facilmente speravano di soggiogarle. Ma in questo parere, il quale da principio ottimo parve ad ognuno, gravissime difficultadi si scoprirono poi, mercé che alcuni segnalati prencipi ricordarono alla Dieta che non solo imprudenza, ma somma temerità era con soldati mercenari, i quali nella guerra altro interesse non avevano che dal signor loro meritar il miserabil stipendio di un giulio il giorno, affrontar una nazione che impugnava le armi per l'importantissimo interesse, che tanto fa gli uomini coraggiosi, della difesa della libertà; e in questo proposito fu ricordato il caso infelicissimo succeduto al duca Carlo di Borgogna, il quale, ancor che fosse stimato il fulmine della guerra, l'Orlando e il Marte de'suoi tempi, dagli Svizzeri nondimeno con la maggior parte del suo esercito fu tagliato a pezzi: tutto perché l'uomo che difende la libertà ha venti mani e altrettanti cuori. E fu anco considerato che, come ricercava il bisogno, in tempo brieve a' prencipi non essendo possibile debellar tante Libertadi, che col molto che vi averebbono consumato, il negozio si rendeva impossibile; percioché gli stessi Olandesi e Zelandesi ad ogni prencipe avevano insegnato che se, con lungo tempo maneggiar le armi, agguerrivano i popoli che difendevano la libertà loro, li facevano divenir insuperabili. E dissero che ciò accadeva perché la carità della patria libera non solo rende il cuor de' suoi cittadini in infinito intrepido e le mani pronte, ma l'animo fedele e svegliato l'ingegno; e fu detto ancora che duro negozio per le mani aveva quel prencipe, che contro l'inimico suo non poteva servirsi di quel cannone caricato di scudi di oro, che sbaragliava tutti gli eserciti e che dava vinte tutte le guerre e che il mirabile effetto faceva di uccider nell'animo di un uomo la fedeltà. E intorno a questo particolare molta riflessione fu fatta sopra le moderne azioni degli Olandesi e Zelandesi, i quali, per la sviscerata affezione che sempre avevano portata alla libertà della patria loro, così gagliarda resistenza avevano saputo fare non meno al ferro che all'oro di quella valorosa e pecuniosa nazion spagnuola, che tanto esattamente possiede la scherma di ben sapere maneggiar l'uno e l'altro; e, quel che fu tenuto cosa vicino al miracolo, che in un tempo medesimo avessero saputo e potuto difender la novella libertà loro contro l'aperta forza degli Spagnuoli non meno che contro gli occulti inganni de' Franzesi, degli Inglesi, e sopratutto dai sottilissimi artifici di quella fina volpe del prencipe di Oranges: i quali tutti, sebbene sotto vari e speciosi pretesti di libertà, così avevano animo di farsi signori di quegli Stati e signoreggiarli, come il re di Spagna di ridurli sotto il suo antichissimo dominio. A questa poi si aggiunse la seconda e molto più importante difficultà; percioché fu posto in consulta, quando dalle armi de' collegati monarchi fossero state domate le republiche alemanne, che far si doveva degli Stati che si fossero conquistati. Per risposta di questo fu ricordata la comune ragione delle genti e l'uso ordinario delle leghe, le quali vogliono che gli acquisti, fatti da' collegati, degli Stati nemici, quando alcuno di essi sia nel numero de' prencipi collegati, sieno restituiti agli antichi signori loro. Per vigor della qual legge l'imperio romano faceva instanza che dopo la vittoria a lui fossero restituite quelle cittadi che dalla sua autorità si erano sottratte. E la serenissima casa d'Austria con optime ragioni pretendeva di ripeter l'antico suo dominio avuto sopra la maggior parte degli Svizzeri e degli altri popoli, che per farsi liberi si erano levati dal suo dominio. Queste pretensioni ancor che dalla Dieta tutta fossero conosciute giuste, per esse nondimeno tanto si stomacarono que' prencipi, che dopo lungo contrasto fu alla fine risoluto che a materia tanto odiosa fosse posto silenzio. E fu detto poi che, per le due difficultadi proposte impossibile riuscendo alle monarchie con la forza aperta soggiogar le republiche alemanne, con ogni sorte di prudente riparo talmente per l'avvenire dovessero attendere a ben forticarsi, che il male delle Libertadi alemanne, il quale fino a quell'ora aveva fatti progressi tanto segnalatamente pregiudiciali, non divenisse maggiore; e fu risoluto che, toccandosi con mano che i molto larghi privilegi, che da alcuni prencipi troppo prodighi erano stati conceduti a' vassalli loro, in un mezzo viver libero, nel quale si trovavano, grandissima occasione avevano data loro di affettar tutta la libertà: che però simili privilegi, come scandalosi e ad ogni monarchia sommamente perniziosi, anco per qualsivoglia grandissimo merito non solo più non si dovessero concedere per l'avvenire, ma che con buoni artifici a poco a poco ogni potentato dovesse cercar di tôrli a' popoli loro, e talmente ridurli a ricever tutta la servitù, che né pur minima notizia avessero di que' privilegi che l'animo loro sollevano ad affettar tutta la libertà. E in questo proposito severamente furono ripresi alcuni passati imperadori di Germania e i duchi di Borgogna, che non solo sciocchi furono in conceder a' popoli loro pregiudicialissime esenzioni, ma ignorantemente avari in venderle per picciola somma di danari, con simile azione avendo posto loro stessi e le altre monarchie tutte in grandissime difficultadi. E per tanto maggiormente assicurarsi, fecero que' prencipi decreto che tra i sudditi loro fino dall'ultima radice estirpassero ogni forma, ogni vestigio di ugualità, affermando sopra questo proposito i più saggi della Dieta che la molta disuguaglianza, che in un regno si trovava tra la nobiltà, l'assicurava che giammai non era possibile che altri vi avesse potuto introdur forma di viver libero. E la stessa monarchia di Spagna così vivamente tenne per questo parere, che liberamente disse di essersi accertata che dopo la morte di Filippo Maria Visconte niuna altra cosa più aveva preservato il ducato di Milano dal viver in quella libertà che si ragionò di instituir in esso, che la molta sproporzione delle ricchezze che in quel nobil ducato si è sempre veduta non solo tra la nobiltà e il popolo milanese, ma tra la nobiltà stessa: cosa che anco aveva cagionato che nel ricchissimo regno di Napoli da que' baroni, anco nelle bellissime occasioni che si erano presentate loro della mancanza del sangue reale e di molti altri interregni che nelle loro turbulenze avevano avuti, giammai non si era parlato di fondarvi il viver libero. Mercé che la nobiltà delle monarchie per suo particolar instinto aveva il costume di più tosto voler per re qualsivoglia soggetto barbaro, che vedersi fatti uguali non solo i baroni di bassa mano, ma i dottori e i bottegai, che la libertà farebbe loro pari. Di più per ottimo rimedio da indebolir le republiche alemanne fu ricordato che i potentati di Europa lasciassero l'uso tanto pernizioso di comperar col molto caro e poco onorato prezzo delle pensioni le immondizie delle case degli Svizzeri, de' Grigioni e delle altre nazioni di Alemagna; le quali cosa chiara era che quando fossero rimase in quegli Stati, tali sedizioni vi averebbono cagionate quegl'ingegni inquieti, sediziosi ed eterocliti che con molto lor profitto mandano a morir fuori, che contro loro si sarebbono veduti rivoltar quelle armi che a peso di oro vendevano a' prencipi poco accorti. Ma le molte gelosie, che mai sempre hanno regnato, che ora più che mai regnano e che si crede che in eterno regneranno tra i maggiori re di Europa, operarono che, per téma che l'uno aveva di lasciar al compagno tutta quella immondizia, ricordo tanto salutare pubblicamente da tutti fu lodato e secretamente da ognuno aborrito. Ben è vero che, per render, più che a' prencipi fosse possibile, amabili a' popoli le monarchie, nella Dieta con solennità grande furono formati, stabiliti e giurati gl'infrascritti capitoli, da inviolabilmente esser osservati:</p>
<p>Che la più saggia politica, la più perfetta ragion di Stato, che imparare e praticar dovevano i prencipi, essendo la sapienza di amare e temer Iddio con tutto il cuore, del sacrosanto suo nome non più per l'avvenire, come molti per lo passato bruttamente avevano fatto, dovessero servirsi per istromento da cavar danari dalle mani de' popoli, e per aggirarli con le diverse sètte e con le nuove eresie ove più loro dettavano gl'interessi mondani, ma per acquistarsi quella buona grazia di Sua divina Maestà, che a' prencipi timorati di Dio, a' popoli che ubbidiscono alla sua santa legge apporta l'abbondanza d'ogni bene;</p>
<p>Che per l'avvenire con tal avvertenza si contentassero di mungere e di tosar le pecore del loro ovile, che non solo non le scorticassero, ma che punto non intaccassero loro la pelle, ricordevoli che gli uomini erano animali che sapevano, non bestie che non conoscevano; che però infinita differenza era tra' pastori che tosavano e mungevano le pecore, e i prencipi pecorai che mungevano e tosavano gli uomini, dovendo questi servirsi della forfice della discrezione, invece di quella del nudo interesse, solo usata, e sempre infelicemente, dagli avari pecorai; più volte essendosi veduto che l'odio pubblico aveva potuto e saputo far la spaventevole metamorfosi di convenir le semplicissime pecore de' sudditi in tanti viziosissimi muli, che a furor di calci fuor dell'ovile avevano cacciato il pastor loro troppo indiscreto;</p>
<p>Che in timore e in freno tenessero i popoli loro, non con quella bestialità di un ingegno capriccioso, che altrui spaventevole fa parer la signoria di un uomo solo, allora sommamente perniziosa, che col solo giudicio naturale vuol giudicar la vita degli uomini; ma con solo in que' delitti mostrarsi inesorabile, che, non meritando il perdono, avevano bisogno di esser puniti con tutto il rigore delle leggi;</p>
<p>Che verso le persone indegne avari fossero del pubblico danaro, prodighi co' meritevoli, mercé che, con tante pessime soddisfazioni essendo egli cavato dalle viscere de' sudditi, ogni prencipe che voleva meritar il nome di buon pastore strettissimamente era obbligato dar loro il contento di vedere che non nelle prodigalità delle cacce, de' tornei e delle cene troppo sontuose, non ne' scialacquamenti di arricchir ruffiani, buffoni e adulatori, ma che virtuosamente era speso e giudiciosamente dispensato per beneficio della pubblica pace;</p>
<p>Conferissero per l'avvenire le dignitadi e i magistrati a' soggetti più degni, solo avendo in considerazione il merito di chi chiedeva, non l'affezione che si portava a chi raccomandava: quegli veramente meritando il nome di pazzo, che per far utile e onore ad altri svergognava se stesso e annichilava le cose sue proprie;</p>
<p>Sepelissero i propri capricci e perpetuo bando dessero a tutte le loro private passioni; e, affine che commodamente potessero far quella mirabil risoluzione, che tanto felicità i prencipi e floridi rende i regni, di sottoporsi all'assolutissimo dominio dell'interesse della pubblica utilità de' loro popoli, affatto rinnegassero la propria volontà del senso;</p>
<p>Assoluti monarchi si mostrassero degli Stati loro nell'eseguire le deliberazioni de' negozi loro più importanti, ma nel consultarle capi di una ben ordinata aristocrazia: sicuri che quattro sciocchi, che si consegliavano insieme, migliori deliberazioni facevano sempre di qualsivoglia ingegno grande che operava solo;</p>
<p>Che, imitando il grande Iddio, del quale i prencipi luogotenenti erano in terra, l'orrendo eccesso dell'omicidio solo perdonassero per quella misericordia che si deve alla minor età, alla grandezza dell'offesa ricevuta più nell'onore che nella vita, a certo furor d'ira che ne' casi repentini altrui toglie l'imperio di se stesso, il senso del giudicio e il discorso della ragione, ma non mai per avarizia di danari: non altro traffico più scelerato potendo i prencipi introdur ne' loro tribunali, che il mercatarvi il sangue umano: che però gli omicidii dolosi commessi per malignità di sanguinolente superbia, per malizia di genio tirannico, non solo per l'importantissimo fine di non tirarsi contro l'ira del giustissimo Iddio, ma per quella soddisfazione che con l'amministrazione di una retta giustizia erano obbligati dar ai sudditi loro, con l'omicidio dell'omicida severamente vendicassero: quella veramente essendo lode di avara e scelerata clemenza, che con perdonar le altrui gravi offese i prencipi volevano acquistarsi;</p>
<p>Che fermamente credessero di esser signori e assoluti padroni de' sudditi, non come i pastori sono delle pecore loro, le quali fino possono vendere ai macellai, ma solo <foreign lang="lat" rend="italic">utendo</foreign>, non <foreign lang="lat" rend="italic">abutendo</foreign>: mercé che i popoli, esacerbati dalle offese de' mali trattamenti, lungo tempo non sapevano vivere in quella mala soddisfazione, che madre feconda è delle brutte risoluzioni;</p>
<p>Che stimassero il vero tesorizzare essere il dar contento a'popoli, e di sudditi farli fratelli cari, figliuoli diletti: cosa tanto vera, che l'arte felicissima di prender con le sardelle gli storioni altro non era che con l'artificio di una accorta liberalità e col danaro della clemenza mercatantar amore per far acquisto del ricco tesoro del cuor degli uomini; poiché l'empir, che alcuni prencipi facevano, le arche di masse grandi di oro accumulato con l'esazione di dure gravezze, non solo era un ingrossar quella milza che tanto deteriorava la salute di un corpo ancorché sano, ma spesse volte per stimoli pungenti e per trombe sonore servivano agli stranieri, acciò si armassero per far di quei tesori ricca preda;</p>
<p>Che, nelle insolenze che usavano e nelle stravaganze che facevano, punto non si fidassero nell'amor pubblico de' loro vassalli: il quale per una impertinenza usata, per un disgusto dato loro, così facilmente si perdeva, come per una sola cortese e liberal azione si acquistava;</p>
<p>Che nemmeno fondamento alcuno facessero nella passata pazienza mostrata da' popoli loro, essendo vero che co' tempi, co' luoghi e con le persone variavano e si mutavano ancora gl'ingegni e gli umori degli uomini: che però dell'ignoranza, ancorché molto crassa, de' sudditi loro e del vederli affatto disarmati e imbelli non insuperbissero, né sopra i popoli loro pigliassero soverchio ardire; poiché non mai si trovò regno che grandemente pieno non fosse di que' soggetti nobili, inquieti, ambiziosi e mal soddisfatti, che per sicure guide servivano ai popoli ciechi e per dotti pedanti che agl'ignoranti sudditi insegnavano l'importante precetto, la sediziosa dottrina: che, per uscir dal laberinto della servitù di una monarchia governata col solo termine dell'insolenza e di uno sregolato capriccio di un prencipe furioso, a guisa di Teseo faceva bisogno seguir il filo delle armi: cosa di tanto maggior pericolo a' prencipi, quanto la disperazione, che per trattamenti tali entrava ne' popoli, ancorché disarmati, ancorché imbelli e ignoranti, per ogni cantone faceva trovar loro arme, cuore e giudizio;</p>
<p>Che l'arme potentissima dell'infinito imperio, che anco sopra la vita degli uomini vogliono le leggi che abbiano i prencipi, mai sempre per ispavento de' malvagi, per sicurezza de' buoni portassero al fianco, ma però senza giammai porla essi in uso: ma, nelle occasioni ove faceva bisogno vibrarla contro quei che appresso le leggi avevano demeritato, liberamente dessero in poter di quella sacrosanta giustizia, che, anco co' più crudeli castighi dilaniando il corpo de' rei, punto non esacerbava loro l'animo di rancore e di odio di vendetta. Che però, acciò i delinquenti, anco nel caso acerbissimo della morte, potessero acquetar l'animo loro tanto alterato, studiassero che nelle cose criminali dalla immediata mano loro solo fosse dispensato il miele della grazia, e che l'aculeo della giustizia solo fosse esercitato da' loro magistrati;</p>
<p>Che nelle imposizioni de' pubblici dazi per l'avvenire meno che fosse possibile aggravassero le cose necessarie al vitto e al vestito di quei poveri che con l'industria de' perpetui sudori sostentano la vita loro; e che rigore di imposizioni maggiori usassero in quelle che solo appartenevano alle delizie, ai lussi e alle superfluità de' facoltosi, che, delle rendite loro vivendo oziosi, solo attendono all'arte di star immersi ne' giuochi e all'esercizio di perpetuamente inventar nuovi vizi.</p>
<p>Che sopra tutte le cose esquisitissima diligenza usassero acciò i pubblici proventi fossero esatti con modestia e da persone discrete: spesse volte accadendo che a' popoli più odioso rendeva il dazio la qualità della persona che lo riscuoteva e il violente modo usato nell'esazione, che la gravezza stessa;</p>
<p>Che ogni industria loro ponessero in pascer la plebe di pane, la nobiltà di gradi onorati; e che, per conseguir fini di tanta felicità, tra i loro sudditi libero lasciassero il commerzio del vendere e del comperare i frutti e le rendite de' loro terreni e il guadagno de' loro traffichi, ma che ogni industria dovessero impiegare nella gloriosa e ricca mercatanzia di empir i magazzeni degli Stati loro di grano e di ogni sorte di biade necessarie al viver degli uomini, comperate ne' paesi lontani: traffico felicissimo e ricchissimo, il quale allora a' prencipi dava il guadagno di cento per uno, che, per la grassa abbondanza ch'avevano cagionata, vi avevano perduto tutto il capitale;</p>
<p>Che poi, per lautamente pascer la nobiltà, sempre famelica del cibo della gloria, del pane dell'onore, non ad altri che a soggetti nobili degli Stati loro conferissero i magistrati e le altre degnitadi più principali; e che come dal fuoco si guardassero di dar loro quella mortal ferita, la quale ne' maggior regni di Europa aveva cagionate lagrimevoli sovversioni, di ammettervi forastieri per ingrassarli e ingrandirli, e di esaltar, più per capriccio di amor particolare, che così comportino le gelosie di Stato, a gradi sublimi i vili soggetti della plebe ignorante. E che nel particolare di tanto rilievo imitassero la sapienza de' cani, dalla stessa sagacissIma natura insegnata loro, i quali in modo alcuno non possono sofferire che altro cane forastiero entri nella casa loro, solo per lo timor c'hanno ch'egli non furi loro quella buona grazia del padrone, della quale essi tanto sono gelosi, e quel pane che, per mercede di aver con le perpetue loro vigilie ben custodita la casa, meritamente si deve loro;</p>
<p>Che, negli editti che pubblicavano, imitassero le ben ordinate republiche, nelle leggi delle quali sempre evidentemente si scorgeva il fine chiaro del pubblico bene, non, come spesse volte si vede ne' principati, del privato interesse;</p>
<p>Che dalle lor case perpetuamente esterminassero quegli adulatori, que' buffoni e que' mignoni, che tanto scolorano la riputazione di qualsivoglia gran prencipe; e che non solo ardentemente s'innamorassero e tutti in preda si dessero al valore, alla virtù e al merito de' loro ministri, ma che fino gl'idolatrassero;</p>
<p>E perché così a' privati poca riputazione arrecava il perder le liti, come a' prencipi molta vergogna il piatir co' loro vassalli e riportar poi la sentenza contro, ogni lor differenza, che con essi avevano, da uomini nella profession delle leggi grandemente scienziati facessero veder prima, e solo quel litigio cominciassero, nel quale molto notoria altrui era la lor buona ragione. E che per mostrarsi lontani da ogni macchia di rapacità e di violente tirannide, più contento mostrassero di sentir, allora che non solo avevano perduta la lite, ma che fino vi erano stati condennati nelle spese, che si rallegrassero di aver riportata la sentenza favorevole;</p>
<p>Che, conforme l'uso delle ben ordinate republiche, per ultimo fine de' pensieri loro per l'avvenire avessero quella santa pace universale de' loro Stati, che tanto felicità que' popoli che la godono; e che la soverchia ambizion loro sfogassero nel far acquisto della segnalata gloria di ben governar i popoli che Iddio ha conceduti loro, non, con l'empio mezzo degl'incendi, delle rapine e dell'effusion di copia grande di sangue umano, affettar gli Stati altrui;</p>
<p>Che ne' delitti de' poveri la severità usassero delle crudeli pene pecuniarie; ma i superbi facoltosi punissero nella vita e facessero pagar loro composizioni di sangue, solo affine che al mondo tutto facessero conoscere che gli altrui eccessi vendicavano per zelo di giustizia, non per avarizia di danari: colui essendo grave nemico della pubblica pace, al quale il caldo delle ricchezze serviva per incentivo alla superbia, per isprone a commetter delitti;</p>
<p>Che ogni regola del buon viver virtuoso, che desideravano di veder ne' sudditi loro, più si forzassero ottener col buono esempio della lor vita, che con qualsivoglia straordinario rigor di leggi: non essendo possibile proibir a' popoli que'vizi, ne' quali essi veggono il prencipe loro tutto immerso;</p>
<p>Nel governo degli Stati loro non usassero quella trascuraggine che tanto è propria de' prencipi che posseggono regni immensi, non quella soverchia accuratezza che tanto inquieta i popoli, solita vedersi ne' prencipi che con un ingegno grande dominano uno Stato picciolo: ma navigassero con la sicura tramontana "<foreign lang="lat" rend="italic">Ne quid nimis</foreign>";</p>
<p>Solo gli eccessi gravi de' sudditi loro punissero col rigor tutto delle leggi: i piccioli o mostrassero di non vedere né sapere, o (come si conviene a prencipi, che uomini governano, non angeli) liberamente perdonassero; che ne' mediocri poi usassero pene esattamente misurate al delitto, e che come la morte fuggissero di soverchiamente in un delitto presente incrudelire contro un misero per spaventar gli eccessi futuri; e che sopra tutte le cose studiassero che non mai in qualsivoglia reo si vedesse castigo alcuno, che nel mezzo della severità delle leggi, o in minuir la pena o in cambiare il castigo o con la liberalità di donar i beni confiscati, chiaramente non rilucesse la clemenza del prencipe;</p>
<p>Che le private ingiurie non meno che le pubbliche offese col pietoso braccio della giustizia mai sempre vendicassero, e che ne' disgusti, che da alcun suddito loro ricevevano, non le famiglie ma solo odiassero il reo: col castigo del quale fornissero i loro rancori, e fuggissero il costume di conservar essi e di trasmetter agli eredi loro quegli odii eterni, quelle diffidenze immortali, che, facendo cader gli uomini nella disperazione, non solo a' prencipi erano di sommo pericolo, ma grandemente odiose altrui rendevano le monarchie;</p>
<p>Che quanto prima procurassero tutti di liberare i popoli loro dal morbo, che tanto travaglia gli animi, affligge i corpi e consuma le facoltadi altrui, dell'eternità de' litigi; e che sopra ogn'altra cosa da disordine così brutto si guardassero di cavar utile di provento alcuno: tutto affine di fuggir l'odio pubblico, del quale si incaricarebbono allora che i popoli si avvedessero che tanto disordine serviva per sanguesughe da cavar con tante pessime soddisfazioni i danari dalle viscere de' loro afflitti popoli; i quali non altro più crudele e penoso inferno provando in questa vita presente, che il tormento del piatire e la pena di trovarsi nelle mani tanto rapaci de' giudici, degli avvocati, de' notai e degli sbirri, officio di ogni buon prencipe era di più tosto co' suoi dispendi liberar la sua greggia da tanti scorticamenti, che servirsi di essi per una ricca ma però molto empia mercatanzia;</p>
<p>Che i grani, gli oli, i vini e le altre cose pertinenti al cotidiano vitto degli uomini, che producevano gli Stati loro, anco nelle estreme abbondanze e nella copia di una redundante superfluità conservassero, e in ogni possibil modo fuggissero di mercatantarle essi alle nazioni straniere; perché, dell'abbondante raccolto dell'anno venturo niuno potendosi assicurare, non altro più mortal fallo potevano commetter i prencipi, che delle penurie anco mandate da Iddio esserne incolpati essi;</p>
<p>Che, il maggior vantaggio che abbiano le republiche sopra le monarchie essendo l'esser libere dall'impedimento delle donne, ogni prencipe lontano dalla dolcezza del comandare e da' pubblici negozi tenesse la moglie e ogni altra donna del suo sangue, come istromenti che, con l'imprudente e avaro modo di proceder loro, in molti principati avevano cagionate lugubri tragedie; e che per cosa fermissima tenessero che non altra più vera sentenza aveva detta il gran politico Tacito, che "<foreign lang="lat" rend="italic">Non imbecillem tantum et imparem laboribus sexum; sed, si licentia adsit, saevum, ambitiosum, potestatis avidum</foreign>".</p>
<p>Letti, stipulati e giurati che furono i presenti capitoli, lo stesso gran cancelliere caramente ricordò a que' gran monarchi della Dieta che, acciò il mondo non vedesse l'esempio scandalosissimo della novella Libertà degli Olandesi e Zelandesi, che di ogni altra sorte di privato interesse si spogliassero tutti; e che se (come per ogni termine di buona prudenza e di ottima ragion di Stato strettamente erano obbligati) non volevano dar aiuti agli Spagnuoli, acciò più commodamente avessero potuto mostrare al mondo non esser possibile a' popoli ribelli con la sedizione delle armi comperarsi la libertà, che almeno non dovessero somministrar loro aiuti: essendo somma imprudenza e mortal conseglio con esempio tanto brutto precipitar le cose proprie per voler sconcertar le altrui. Alle parole del gran cancelliere que' monarchi tutti (tanto i prencipi, nati, allevati e perpetuamente vivuti nell'arte tiberiana della simulazione, assertivamente con la bocca sanno prometter quello che non detta loro il cuore!) con mirabil consenso risposero che in ogni modo fosse fatto quello, che nel loro secreto sapevano certo di non voler in modo alcuno eseguire.</p></div2>
<div2 type="capitolo">
<head>Ragguaglio VII</head>
<argument><p>Per la relazione fatta in Focide dagli ambasciadori poco prima mandati ad Apollo per impetrar l'osservanza de' loro privilegi, trattando il popolo focese di sollevarsi a ribellione, dal Conseglio reale di Sua Maestà fu disputato del rimedio che si poteva applicare a quel disordine.</p></argument>
<p>Non potrebbe altri agevolmente credere l'alterazion grande che negli animi de' Focesi cagionò la relazione che fecero gli ambasciadori che per cagion dell'inosservanza de' loro privilegi furono mandati in Parnaso, perché in modo alcuno non potevano sofferire che al danno della perdita de' privilegi fosse stata aggiunta la vergogna del disprezzo di esser stati trattati da putti. Onde il popol focese, arrabbiando nella collera e furioso divenuto nell'ira, fremeva tra sé, e liberamente diceva che con le armi si difendessero i privilegi della patria, e che con esse, fino allo spargimento di tutto il sangue, ogni possibil sforzo si facesse per ricoverar la perduta libertà; e che, se pur cosa alcuna accadeva loro d'infelice, molto cara almeno altrui facessero costar tutta la servitù che si cercava d'impor loro. La novella di questa sedizione subito fu portata ad Apollo, e più mattine nel real Conseglio di Sua Maestà fu disputato il caso; e tuttoché alcuni soggetti molto principali dicessero esser cosa necessaria spedir <foreign lang="lat" rend="italic">immediate</foreign> in Focide una legione di poeti, che in obbedienza mantenesse quel popolo alterato, finse nondimeno il parer della reina di Spagna Isabella, (la quale per l'altezza del suo mirabil ingegno in quel Conseglio meritamente ha il primo luogo), che disse che il proveder subito a' mali delle sollevazioni che ne' popoli si prevedevano, solo negli Stati che dal prencipe ricevevano tutta la servitù sempre era conseglio ottimo, ma che in quei che per virtù de' molto larghi privilegi loro vivevano tra la servitù e la libertà, più tosto che con dannosi rimedi prevenirli, più saggia risoluzione era aspettare i princìpi de' disordini, co' quali i prencipi accorti facevano il ricco guadagno del giusto titolo di spogliarli poi di tutti que' privilegi, che acutissime spine sono negli occhi di quei che regnano.</p></div2>
<div2 type="capitolo">
<head>Ragguaglio VIII</head>
<argument><p>Tra il prencipe di Bisignano e il dottore Giuliano Corbelli da San Marino per occasione di precedenza essendo nata controversia grave, Apollo commette la causa alla Congregazion de' riti, dalla quale vien decisa.</p></argument>
<p>In materia di precedenza nacque li giorni passati differenza tra il prencipe di Bisignano e Giuliano Corbelli, dottor di leggi da San Marino: picciolo castello di Romagna, ma però molto insigne, come quello che gode l'aurea preminenza della libertà, governandosi a republica; e benché da' baroni napolitani la pretensione del dottore talmente fosse disprezzata, che fino fu tenuta temeraria, il Corbelli nondimeno punto non si perdette di animo, ma avendo fatto ricorso ad Apollo, Sua Maestà commise la causa alla Congregazion de' riti di Parnaso; avanti la quale il prencipe sdegnava di presentarsi, acerbamente dolendosi di esser, per una causa tanto chiara per lui, forzato di comparir in giudicio contro un uomo nato in patria così vile, che altra gente non produceva che porcari, essendo egli così illustre baron napolitano. Per non aver nondimeno la sentenza contro in contumacia, delle sue ragioni fu forzato informare i signori della Congregazione; i quali, con isquisita diligenza avendo vedute le scritture prodotte da amendue le parti, sei giorni sono sentenziarono a favor del dottore: il quale, essendo nato in patria libera, dissero che meritava di esser paragonato ai re, nonché anteposto ai baroni napolitani. Che poi quanto al feudo, che il prencipe possedeva, di Bisignano, dissero que' signori che per decreto di Sua Maestà, pubblicato molto tempo prima, era stato dechiarato che colui veramente meritava nome di prencipe, che non ubbidiva ai re, non chi sotto l'altrui signoria comandava a vassalli vili, da' quali ogni giorno poteva esser accusato, strapazzato e perseguitato nella Vicaria e negli altri tribunali; nel qual caso il titolo di prencipe, di duca e di marchese non era cosa veramente sostanziale, ma certa falsa alchimia, che molto somigliava quegli occhi di vetro che i guerci portano per coonestar la bruttezza della faccia, non perché lor facciano veder lume. Che quanto poi alla nobiltà del sangue, sopra la quale il prencipe, nato della nobilissima famiglia de' Sanseverini, fondava la maggior parte delle sue pretensioni, dissero che la Congregazione non vi aveva fatta reflessione alcuna, stante la chiara fede degli anatomisti, dalla parte contraria prodotta in giudicio, nella quale concludentemente vedendosi provato che le ossa, i nervi, la carne e le budelle delle persone, tutte erano fatte ad un modo, chiaramente mostrava che la vera nobiltà degli uomini stava posta nel cervello, non nelle vene.</p></div2>
<div2 type="capitolo">
<head>Ragguaglio IX</head>
<argument><p>Apollo contro alcuni letterati, che sotto il manto di una finta pietà ricuoprono una vera avarizia, pubblica un editto grandemente rigoroso.</p></argument>
<p>Essendo Apollo venuto in chiara cognizione che in Parnaso e negli altri suoi Stati sorge una nuova mala razza d'uomini, i quali, tuttoché loro idolo abbiano fatti gli scudi d'oro, pel ricuoprir nondimeno la sete inestinguibile c'hanno delle ricchezze, con tanta confidenza adoprano il manto di una finta bontà, che fino si sono arrischiati di esercitar l'arte della diabolica ipocrisia a carte scoperte, Sua Maestà, affine di proveder all'indennità di que' pusilli che tutto quello credono esser oro che riluce, e di que' balordi che non hanno giudicio da saper discernere i buratelli dai marassi, per un suo editto, pubblicato mercore mattina, con affettuosissime parole esortò prima ogni anima vivente a camminar per la strada, tanto battuta dall'onorata antichità, del "<foreign lang="lat" rend="italic">bene vivere et laetari</foreign>", la quale tanto grata è a Dio e alle persone dabbene, assicurando ognuno che anco con le eccessive ricchezze onoratamente acquistate e piamente distribuite altri poteva guadagnarsi la buona grazia di Sua divina Maestà e la benevoglienza degli uomini; che però esortava ognuno che, lasciate le finzioni e tutte le maniere del procedere con le doppiezze, come cose che anco alle azioni buone davano pessimo credito e che la stessa santissima divozione altrui facevano parer esecranda ipocrisia, vivessero con quella schiettezza di animo, con quella candidezza di costumi, che altrui amabili rendono le stesse pietre nonché gli uomini; e che se pur si trovava spirito alcuno che con più santa vita avesse voluto far quella straordinaria professione di pietà, la quale negli uomini che alle molte ricchezze loro hanno congionta una straordinaria avarizia, tanto è sospetta: che in ogni modo la divozion loro cominciar dovessero dal disprezzo del danaro, distribuendolo a' poveri, dispensandolo in opere pie; che altramente facendo, fossero tenuti in concetto di que' ghiottoni, che della pietà si servivano più per ingannar gli uomini, che per piacere a Dio.</p></div2>
<div2 type="capitolo">
<head>Ragguaglio X</head>
<argument><p>Il pretor urbano di Parnaso avanti Apollo acerbamente si querela de' triunviri, magistrato nuovamente instituito da Sua Maestà che, con un loro editto pubblicato contro i mignoni e gli altri ministri delle oscenitadi de' prencipi, abbiano violata la sua giurisdizione.</p></argument>
<p>Poiché per molti infelicissimi esempi seguiti è venuto Apollo in chiara cognizione che la stampa, (la quale, solo per facilitare agl'ingegni avidi delle buone lettere l'apprensione delle scienze più illustri, è da credere che per divin conseglio fosse soggerita al cavalier Giovanni da Magonza), dagli uomini scelerati vien adoperata non solo per istrumento prestantissimo da macchiar gli animi altrui con l'empietà, con l'oscenità e con le maledicenze, ma che gli ambiziosi fino se ne servono per arme diabolica da far sollevar i popoli contro i prencipi loro naturali, con saluberrimo e, come ha mostrato lo stesso evento delle cose, divinissimo conseglio molti anni sono instituì il memorando magistrato de' triunviri: officio de' quali è mandar al lazzaretto i libri appestati d'impietà, di sedizione e di quelle oscenitadi, che negli animi altrui cagionano la corruzione de' buoni costumi. Questo magistrato dunque tre giorni sono sotto gravissime pene fece precetto a tutti i mignoni, ai ruffiani, agli adulatori e agli altri idoli di quei prencipi che vivono con dissoluti costumi, che più non ardissero uscir di casa: solo affinché con gravissimo scandalo de' buoni sopra le chinee e ne' ricchi cocchi non fossero veduti andar boriosi e trionfare il mondo que' sozzi mostri di natura, che, co' nefandi vizi loro dai prencipi poco virtuosi avendo estorti que' premi che solo si deono alla virtù degli uomini meritevoli, sono indegni di mangiar pane. Grave querela per questa novità appresso Apollo fece subito il pretor urbano, acerbamente dolendosi che, avendo i triunviri trapassati i termini tutti dell'autorità loro, più che molto avessero intaccata la sua giurisdizione. Incontanente da Sua Maestà all'audienza reale furono fatti chiamare i triunviri; i quali, molto eccellentemente difendendo la causa loro, dissero che con la lunghezza del tempo chiaramente avevano conosciuto che anco negli animi ben composti e lontanissimi da ogni bruttura scandalo molto maggiore cagionavano certi oscenissimi libri vivi che camminavano per le strade, che forsi non facevano i Macchiavelli, i Bodini, gli Aretini e gli altri brutti scrittori di cose empie, oscene e malediche, che ascosi si trovavano in molte biblioteche: disordine che tanto maggiormente doveva esser corretto, quanto negli animi altrui impression molto maggiore facevano le oscenitadi che si vedevano ne' vivi, che le bruttezze che si leggevano ne'morti; gli scritti dannati de' quali molti non leggevano per quella bontà di animo che in sommo orrore ha le cose brutte, molti per timor dell'ira di Dio e delle pene degli uomini, molti per non aver copia di que' libri vietati o per mancanza di curiosità o per desiderio di ozio. Ma che gl'idoli, i ruffiani, gli adulatori e gli altri ministri de' vizi de' prencipi poco zelanti dell'onor di Dio e della propria loro riputazione, libri vivi scandalosissimi che tutto il giorno si vedevano andar per le strade, anco gli uomini di santissimi costumi contro ogni voglia loro le stesse più principali feste dell'anno, con tanta alterazion di ogni animo ancorché ben composto, erano forzati leggere, studiare, contemplare e onorare, che faceva bisogno che fosse armato di virtù sopraumana chi per la brutta presenza di uomini tanto fetenti non voleva contaminarsi, scandalizzarsi, sconversarsi.</p></div2>
<div2 type="capitolo">
<head>Ragguaglio XI</head>
<argument><p>I popoli di Focide, per non esser loro da' ministri di Apollo osservati i privilegi della patria, apertamente si ribellano; e, da un senatore essendo quietati, mandano nuovi ambasciadori a Sua Maestà.</p></argument>
<p>Verissimo è il precetto c'hanno lasciato scritto i politici, che i popoli, che co' larghi privilegi lungo tempo sono vivuti in una mezza libertà, con molta difficultà si riducono a ricever tutta la servitù. Questo si dice, perché i rumori di Focide, suscitati per l'inosservanza de' privilegi loro, de' quali appieno si scrisse l'ordinario passato, sempre più sono andati crescendo, fin tanto che alli nove del corrente quel popolo, più che mai infellonito, vedendo che da' ministri camerali di Apollo ostinatamente li si negava la soddisfazione che chiedeva, pigliò le armi pubbliche e, con esse correndo la città, gridava libertà; quando il supremo magistrato di Focide, per l'accidente di tanta novità gravemente commosso, chiamò il popolo sollevato a parlamento. E allora che le turbe tutte armate si erano congregate nella piazza maggiore, è fama che un senatore, di bontà di animo e di esperienza il più insigne di Focide, dalla pubblica ringhiera ragionasse in questa sentenza: — La più importante e pericolosa impresa, dilettissimi Focesi, che possano intraprender i sudditi, è mostrar cervicacia verso il prencipe loro, e contro lui impugnar le armi della ribellione; mercé che ne' prencipi non si truova tal virtù di clemenza, che sappiano perdonare ingiurie tanto segnalate, le quali, se pur alcuna volta si condonano, non però si scordano mai. Ond'è che somiglianti eccessi giammai passano senza il loro condegno castigo, perché, come suol accadere di tutte le offese che o si dissimulano per prudenza o si perdonano per necessità, a suo tempo e luogo con fierezza tanto maggiore sono vendicate alla fine, quanto il risentimento, differito in tempo opportuno, più è stato tardo. E Iddio liberi noi e ogni altro popolo posto nelle nostre calamitadi da quelle vendette crudeli, che i prencipi offesi in cose di Stato dopo lunga meditazione sogliono fare contro i popoli loro disleali; e gli eccessi delle sollevazioni anco da prencipi sopramodo clementi in tanto non si scordano mai, che nemmeno con l'emenda di una esquisitissima fedeltà usata anco per più centinaia di anni altri può cancellarli dagli animi loro esacerbati, sì che in vigesima generazione a' posteri loro non trasmettino la memoria dell'ingiurie così segnalate: le quali per l'importanza loro nell'animo di chi domina inducono diffidenza e sospetto tale, che tra 'l vassallo e il signore cagionano odio perpetuo; dal quale nasce poi il gravissimo disordine che i sudditi naturali, che altri non sono che dilettissimi figliuoli del prencipe e che però con termini di paterno amore deono esser trattati e con leggi di carità governati, vengono riputati crudelissimi nemici, popoli di conquista, soggiogati con le armi, e però retti col crudel precetto politico di esser afflitti, disertati e trattati come vilissimi schiavi: tutte cose che cagionano alla fine l'importantissimo inconveniente che anco i prencipi legittimi, da offese tanto vergognose contra i ribelli sudditi loro gravemente commossi, infelloniscono fino al brutto termine di convertirsi in crudelissimi tiranni. Io, cittadini miei, non son salito in questo luogo per esser ministro del prencipe nell'aggravar le condizioni della nostra servitù, ma per esser autor della pace della patria nostra comune; e se il mio conseglio non sarà stimato buono da voi, ancor io di buonissimo animo tra i primi voglio concorrer nella vostra deliberazione, contentandomi più tosto di errar co' molti, che di esser saggio co' pochi. Ma, prima che in deliberazione tanto importante passiate più avanti, caramente vi priego, e con queste lacrime che in tanta abbondanza mi stillano dal vivo cuore vi supplico a maturamente considerare che le sollevazioni popolari per l'ordinario quasi tutte hanno fine infelicissimo; il che accade non solo perché a sangue caldo nell'ardor dello sdegno, e allora che gli animi altrui da pazzo furor d'ira più sono ingombrati, si delibera di quel negozio importantissimo che a sangue freddo con animo molto riposato maturamente dee esser terminato, ma perché in queste occasioni più sono ascoltati e abbracciati i consegli precipitosi e temerari che i maturi e quieti; percioché appresso un popolo sollevato quelli sempre più è tenuto saggio, che più è temerario, e quegli più è chiamato zelante della libertà della patria, che cose conseglia più precipitose. Qua, carissimi cittadini, ne va la somma della nostra salute, il bene de' nostri figliuoli, la felicità tutta di questa nostra patria, che tanto ne dee esser a cuore: tutte cose di sommo rilievo e che ne consegliano a proceder con molta circonspezione in negozio dove non vale il pentirsi, dove la pena del peccato non si perdona mai, dove l'infamia dell'eccesso dura sempre e dove allora più cresce il pericolo del castigo, che con mille solennissimi giuramenti del prencipe si è ottenuto il perdono; perché non infamia di mancanza di fede stimano i prencipi vendicar le perdonate sollevazioni de' vassalli loro, ma sommo onore, obbligo strettissimo che devono alla riputazion loro. Noi chiaramente conosciamo che Apollo vuol ispogliarne di que' nostri privilegi, che con l'effusione del nostro sangue, con la perdita delle nostre vite siamo obbligati a difender tutti; l'ingiuria che ci si fa, è grande, e da noi, che, in altre occasioni che sono occorse, a' virtuosi tutti di Parnaso abbiamo fatto conoscere che siamo uomini risoluti, in modo alcuno non doverebbe esser sopportata: il torto che ne vuol far Sua Maestà è notorio, e anco forse degno di risentimento; ma, nel vendicarsi delle offese che si ricevono e nel prevenir quelle che si temono, fa bisogno di proceder con l'avvertenza di non precipitare in deliberazion tale, che a noi danno maggiore arrechi della perdita stessa de' privilegi che con le armi vogliamo ora difendere; perché molto sciocco e grandemente infelice è quel risentimento, che altrui apporta danno e vergogna maggiore dell'ingiuria che si è cercato vendicare. Precetto verissimo che ne ammonisce a non entrare in così pericoloso giuoco senza la sicura speranza di vincere; mercé che le ingiurie, che sono senza perdono, o non mai si devono fare a qualsivoglia, e più particolarmente alle persone potenti, o con certissima sicurezza che non possano esser vendicate. Dico questo, perché chi fa la funesta risoluzione di vestir contra il suo prencipe le armi della ribellione, dee esser sicuro di aver da sé forze sufficienti da poter resistere alla potenza di lui, o così pronti e gagliardi aiuti di prencipe straniero, che l'assicurino dal non mai poter esser oppresso. Noi, Focesi miei, benissimo conosciamo che deboli sono le nostre forze, e che prencipe alcuno non abbiamo che voglia aiutarci; però a me pazza bestialità da cavallo par che sia fortemente trovarsi legato al carretto, e con bestiale ostinazione tirar de' calci nelle ruote, e così ruinarsi le gambe. Perché troppo temeraria sciocchezza è commetter quell'eccesso, che seco porta congiunto un certo e crudelissimo castigo. Con molta verità possiamo dire di esser da' ministri camerali, ladroni sitibondi delle facoltadi de' sudditi, stati assaliti alla strada per rubarci la ricca e preciosa collana di oro, che portiamo al collo, de' nostri privilegi; essi sono armati della corazza del braccio del prencipe, noi affatto disarmati passaggieri: chi non vede che somma imprudenza è esacerbarli con la resistenza? somma sapienza di buona voglia dar loro la collana per salvar la vita? E gli animi de' prencipi, nati e lungo tempo nodriti nell'ambizione di regnare, sempre stanno in moto, perpetuamente travagliano, né mai si quietano, fin tanto che non giungono al centro di far sopra i sudditi loro acquisto di tutta la dominazione; e che tutte le cose si sciolgano col vincolo medesimo col quale sono state legate, è trita proposizione, ma molto celebre però in questa nostra occasione: perché, se quello è vero che fa bisogno che confessiamo tutti, che i prencipi, più constretti da necessità che mossi da liberalità, a' popoli loro concedano privilegio alcuno, chi è quegli che benissimo non conosca che per la stessa necessità ancora da essi sono mantenuti illesi? e mancando la cagione delle cose, non è noto ad ognuno che in piedi non può sostentarsi l'effetto di esse? La presente avidità di Apollo di volerne spogliar de' nostri privilegi non, come ci quereliamo tutti, nasce da discortesia, non da ingratitudine, non da mancanza di fede; ma dalla mutazione dello stato che ha fatta questa afflitta patria nostra. Focide, come ben sapete tutti, confinava prima con gl'ignoranti, capitalissimi nemici di Apollo e de' suoi virtuosi; e però, conforme al costume de' popoli confinanti, col dono de' privilegi, che ora cerchiamo difendere, da Sua Maestà fummo onorati; i quali, secondo l'uso comune de' prencipi, ne concedette ancora per esser noi popoli nuovamente di nostra volontà sottoposti al dominio di Parnaso. Ora con la lunghezza del tempo siamo divenuti sudditi naturali, e, quello che più di qualsivoglia altra cosa deteriora la condizion nostra, avendo i letterati dilatato lo Stato loro, non più siamo popoli confinanti, ma mediterranei: tutte cose che chiaramente ne fanno conoscere, che da' prencipi inviolabilmente altrui sono mantenuti i privilegi, fino che dura il rispetto che gl'indusse a concederli. Le cose, dilettissimi miei, che vi ho dette, apertamente vi fanno conoscere, che queste armi, che avete impugnate, della ribellione faranno l'ordinario effetto loro di aggravar i mali di quei che con molto ardire e poca prudenza le pigliano; ma, prima che più oltre procediamo in questi nostri rumori, strettamente priego ognuno a non tanto aver innanzi gli occhi la giustissima cagione che abbiamo di risentirci dell'aperta ingiustizia che ne vien fatta, quanto il fine sfortunatissimo che averà questa nostra sollevazione: ché non con altro più maturo conseglio meglio altri fugge il commetter eccessi, che lungamente meditar i mali che possono partorire; e sopra tutte le cose strettamente vi scongiuro a ricordarvi sempre che non tanto è "<foreign lang="lat" rend="italic">decora victoribus libertas, quanto intolerantior servitus iterum victis</foreign>" — Le parole di questo senatore tanto potettero appresso quel popolo arrabbiato, che dopo brieve consulto nel giorno medesimo dal senato e popolo focese a questa corte furono inviati quattro pubblici ambasciadori; i quali, questa mattina essendosi presentati avanti Apollo, gli hanno detto che il popolo focese, divotissimo di Sua Maestà, essendo finalmente venuto in cognizione che non altra più sciocca e infelice temerità si trovava al mondo di quella di un servidore che nel suo servigio ardisce di capitular col suo signore, si era alla fine chiarito che i privilegi, le esenzioni e le immunitadi, che per benignità de' prencipi godevano i popoli, altro non erano che pietre di scandali e brutti seminari di zizzanie tra' prencipi e i vassalli; che però i Focesi, in modo alcuno non volendo che tra l'amor di Sua Maestà e la fedeltà loro si traponesse cosa che avesse potuto impedire la dilezion tutta che desideravano posseder del sovrano prencipe loro, volontariamente rinunziavano a tutti i privilegi, alle immunitadi e alle esenzioni per lo passato concedute loro, e che con quella riverente umiltà, che a vassalli divotissimi si conveniva, solo ricordavano a Sua Maestà che i prencipi, che a' popoli loro sempre comandavano con amore, perpetuamente erano serviti con fede.</p></div2>
<div2 type="capitolo">
<head>Ragguaglio XII</head>
<argument><p>Mentre alcuni poeti facevano un parallelo tra la grandezza di Roma e quella di Napoli, essendo tra essi nata una pericolosissima quistione, Apollo, acciò i suoi virtuosi in materia tanto importante sapessero come dovevano parlare e credere, commette la causa alla Rota di Parnaso; la quale con una magistral decisione la decide.</p></argument>
<p>Scrivono di Pindo con lettere de' diece del corrente che da alcuni poeti sotto il portico peripatetico ragionandosi della grandezza della città di Roma in comparazione di Napoli, che Luigi Tansillo si lasciò uscir di bocca che maggiori erano i borghi di Napoli che Roma tutta: alla qual petulante bugia contradicendo, il Caro diede al Tansillo una mentita poetica; e che per così fatta ingiuria molto essendosi alterati i virtuosi della nobilissima Partenope, fecero impeto contra il Caro: il quale da' poeti marchigiani della sua nazione essendo stato soccorso, da amendue le parti si pose mano alle rime proibite e fino a' taglienti sonetti con la coda; co' quali erano per far un molto sanguinolente fatto d'arme, quando il pretor urbano, che subito fu avvisato del rumore, volando spedì a quella volta il Muzio iustinopolitano, il quale non solo fece subito quietare il rumore, ma da amendue le parti pigliò parola di non offendersi; e percioché per somigliante cagione altre volte hanno i letterati pigliate le armi e con esse fatte sanguinolenti risse, Apollo, affine che ognuno sapesse come nel fatto di queste due grandissime cittadi per l'avvenire deveva parlare e credere, per un suo rescritto commise la causa alla Rota di Parnaso, alla quale comandò che quanto prima disputasse la materia, e che sopra vi formasse la decisione. Onde più volte avendo le parti informata essa Rota, tre giorni sono fu pubblicata la seguente decisione: "<foreign lang="lat" rend="italic">Coram reverendo patre domino Cino, die X maij, 1612. Domini unanimes tenuerunt</foreign>" che per maestà di città Napoli eternamente dovesse cedere a Roma, e Roma a Napoli per delizia di sito. Che Roma dovesse confessare che in Napoli erano più genti, e che Napoli fermamente dovesse credere che Roma era abitata da maggior quantità di uomini. Che gl'ingegni e i vini napolitani avevano bisogno di esser navigati in Roma per acquistar perfezione in quella corte e per esser più grati al gusto de' galanti uomini; ove il solo Romano perfettissimo era nella sua casa, come quello che, senza pur mai uscir dalla città, poteva dir di aver peragrato l'universo. Che Napoli teneva il primato tra tutte le città del mondo nell'arte di domare i polledri, e Roma nella pratica di scozzonar gli uomini. Che in Napoli si trovavano più cavalieri; in Roma, più commende. Che tra i Romani solo quei meritavano il titolo di cavaliere, che portavano il segno alla cappa; ove indifferentemente i signori tutti di seggio di Napoli, senza che altro segno avessero alla cappa, meritamente erano chiamati cavalieri, assai rendendoli degni di così onorata prerogativa la croce che portano a carni nude.</p></div2>
<div2 type="capitolo">
<head>Ragguaglio XIII</head>
<argument><p>Teodorico, famoso re d'Italia, più volte avendo fatte gagliarde instanze di esser ammesso in Parnaso, per importantissima cagione da Sua Maestà vien sempre ributtato.</p></argument>
<p>Il potentissimo re d'Italia Teodorico fino dal primo giorno ch'egli giunse a questi confini, con sue triplicate ambascerie perpetue instanze ha fatte appresso Apollo di esser ammesso in Parnaso; ma sempre indarno, percioché in ogni senato, nel quale la sua domanda è stata proposta, favoritissimamente ha avuta la repulsa. Di che egli in tanta scandescenza entrò ultimamente, che fino ebbe ardir di proromper in questa bestemmia: che Apollo, nell'ammetter in Parnaso que' prencipi grandi che con le virtuose azioni loro avevano meritata la fama eterna, era parziale, poiché nella corte di Sua Maestà infiniti prencipi si vedevano aver luoghi gloriosissimi, solo perché in Italia avevano signoreggiati Stati molto piccioli, e ch'egli, che per molti anni l'aveva dominata tutta, bruttamente ne era cacciato. Uditi che ebbe Apollo i rammarichi di così gran prencipe, per lo suo gran cancellier delfico li fece sapere che in ogni modo si quietasse, poiché affatto immeritevole lo stimava della virtuosa stanza di Parnaso. Mercé che non da altri che da lui doveva il mondo riconoscer l'orrendo ateismo che ne' secoli presenti apertamente si vedeva introdotto in molte province di Europa; perché dove i dubbi prima di religione, nati tra' teologi, dopo brieve disputa, con la chiarezza della verità della quale da' concili erano fatti capaci, si toglievano alla fine, e gli errori dal mondo si estirpavano con ricuoprir gli ostinati con quattro fascine secche; allora ch'egli, come suo capo, pigliò la protezione dell'empia setta arriana, non solo fece le eresie interesse di Stato, che per estirparle dal mondo hanno bisogno degli eserciti armati, ma con sfacciatezza non mai più per l'addietro veduta o udita, al mondo tutto fece conoscere che delle eresie egli si serviva per divider i popoli, per indebolire i prencipi nemici, per aver séguito negli Stati del compagno, per farsi capo di nuove sètte e per rubar gli animi de' sudditi altrui; e che nel suo cuore non in altro concetto aveva la sacrosanta religione, che di un potentissimo mezzo, di un eccellente istromento da regnare.</p></div2>
<div2 type="capitolo">
<head>Ragguaglio XIV</head>
<argument><p>Apollo, conforme all'ordinario costume del primo giorno di chiaschedun mese, ode le domande di que' soggetti che fanno instanza di esser ammessi in Parnaso.</p></argument>
<p>Non altra cosa più stima Apollo indegna di sé, che anco per brevissimo tempo ritardare il dovuto premio della gloria a que' virtuosi che co' dotti scritti loro hanno meritata la fama eterna. Quindi è che Sua Maestà a que' letterati, che hanno occasione di chieder l'ammissione in Parnaso, non solo con le continove udienze dà la soddisfazione che si dee, ma all'esamina degli scritti e delle persone loro, molti secoli sono, deputò il primo giorno di ciaschedun mese, nel quale, deposta la cura di tutte le altre faccende, solo si attende a negocio di tanto rilievo. È ben vero che, affine di non profanare questi virtuosi luoghi di Parnaso con introdurre in essi le persone di quelli che ancora non sono stati giudicati degni di stanza tanto onorata, la solennità di così celebre azione non nella solita residenza del palazzo reale di Sua Maestà, ma fuori dalle mura di Parnaso vien celebrata nel famosissimo prato febeo; dove ieri mattina, primo giorno di settembre, per Sua Maestà, per le serenissime muse, per li prencipi poeti e per li baroni letterati di questa corte essendosi rizzato numero grande di padiglioni, Apollo, con la solennità di una pomposa comitiva, molto per tempo si trasferì al luogo determinato, dove senza dimora alcuna si diede principio al negocio. Non è credibile il gran concorso de' letterati di tutte le professioni, che, desiderosi di fare acquisto di così onorata abitazione, vi comparirono quel giorno. Onde le guardie di Sua Maestà, che strettissimo ordine hanno di usar verso ognuno somma modestia, più che molto penarono per far istar addietro l'infinita turba di quelli che facevano instanza di essere ammessi all'udienza reale. E tutto che infinito sia il numero de' pretendenti tanti nondimeno sono i requisiti che si ricercano ne' soggetti che deono essere ammessi a goder così pregiata abitazione, che rari sono quelli che conseguiscono il desiderato fine degli onorati pensieri loro; mercé che in questo negocio, nel quale nulla vagliono le amicizie, i favori e le ricchezze, con la severa censura di una giustissima bilancia il solo nudo merito di colui è pesato, che dee esser ammesso alla fruizione di tanto bene. Ma fa qui mestiere che il menante, prima che più innanzi passi nella narrazione delle cose ch'egli intende dire, a quelli che questi suoi <title>Ragguagli</title> leggeranno faccia sapere l'ordinario e lodevolissimo costume di Apollo di non mai dar principio ad azione alcuna importante, senza cominciar prima dall'usar co' suoi letterati alcuna di quelle segnalate grazie di liberalità, che a' popoli tanto amabili rendono i prencipi loro. Sappia dunque ognuno che, prima che scrittore alcuno o altro personaggio illustre, che nella sua vita abbia operate azioni degne della fama eterna, sia ammesso a far la sua domanda, avanti Apollo compariscono i capi tutti delle scienze, i quali da un'urna ben chiusa, e dove tra il numero di altrettante palle di argento quante sono le scienze sono poste tre sole palle di oro, per una buca cavano la palla loro, con questo ordine: che quelli che sono fortunati di estraer la palla di oro, godono il nobilissimo privilegio di poter nominar quel virtuoso soggetto nella profession loro, che più loro piace; al quale, tuttoché egli viva al mondo, per grazia nondimeno particolare di Apollo vien donata quella immortalità e quella eternità di nome, che solo a quelli suol concedersi che hanno fornita l'umanità loro: uso per certo altrettanto nobile, quanto molto fruttuoso, e in tutto degno dell'alto giudicio di colui che l'introdusse in questo Stato, come quello che per acutissimi sproni serve a quegli animi sitibondi della vera gloria, che con le onorate fatiche de' dotti inchiostri loro o con le azioni piene di segnalata virtù hanno fatto acquisto di quella onorata fama, che prima meta e ultimo scopo e di ogni animo virtuoso. Onde, innanzi il dovuto tempo con augusta liberalità pagando Apollo i sudori delle fatiche, i premi del merito dei suoi virtuosi, non è maraviglia se essi così ingordi e avari si mostrano nell'affettar la preziosa moneta della fama eterna, che somma consolazione stimano consumar se stessi nel continovamente maneggiar la penna e ammazzarsi ne' perpetui studi, credendo che usura molto utile e onorata sia rimetter alcuni pochi anni della presente vita per far poi acquisto di quella eternità, che per tutti i secoli venturi gloriosi li fa vivere nella memoria degli uomini. Il primo dunque, che dall'urna che si è detta ebbe ventura di cavar la palla di oro, fu Francesco Berni, capo di que' poeti italiani che in terza rima con molto sale hanno scritte cose piacevoli; il secondo fu Francesco Petrarca, prencipe de' poeti lirici italiani; il terzo, Cornelio Tacito, antesignano degli istorici politici,</p>
<p>Francesco Berni, dunque, essendo salito in un molto rilevato pulpito che per simil negocio vien sempre accommodato in quel luogo, con alta e intelligibil voce disse che il primo soggetto, che ne' tempi presenti avesse la burlesca sua terza rima, era Girolamo Magagnati, fioritissimo ingegno veneziano: le saporitissime Rime del quale pubblicamente avendo egli lette, non solo a' letterati tutti di Parnaso, ma alle serenissime muse e allo stesso Apollo furono di somma ammirazione; e non pochi furono i letterati che d'imprudenza tassarono il Berni, perché, ad Apollo avendo proposto un soggetto di tanta eminenza, non si era avveduto che molto pericolo correva di essersi allevato la serpe in seno. Ma e Apollo e le stesse serenissime muse con la maggior parte de' virtuosi poeti fino alle stelle celebrarono la molta ingenuità del Berni, che, al solito di leale e buon Fiorentino, al pericolo che correva la sua riputazione avesse saputo preporre i meriti altrui. Dopo questo, essendosi venuto all'atto della ballottazione, i voti tutti de' letterati furono trovati favorevoli; onde il gran cancelliere delfico dalla pubblica ringhiera intonò: — A Girolamo Magagnati fama eterna, gloria senza fine! — Alle quali parole il venerando collegio virtuoso con applauso universale rispose: — <foreign lang="lat" rend="italic">Placet</foreign>. — Consecrati che all'immortalità furono gli scritti di così fortunato poeta, in un bacil di oro furono consegnati a' pubblici bibliotecari, da' quali con la solita cerimonia furono portati poi nella libraria delfica. Ma perché la boscareccia <emph>Clomira</emph>, ultimo e bellissimo parto del Magagnati, dal serenissimo Ferdinando, cardinale e duca di Mantova, era stata pigliata in sua protezione, in grazia di così letterato prencipe, pubblico amatore delle buone lettere e liberalissimo mecenate dei virtuosi, volle Apollo che così vaga pastorella pomposamente comparisse alla sua presenza. Onde il Berni, sollecito promotore di tutto questo negocio, si presentò subito alla porta del padiglione, e per mano pigliò quella bellissima giovane; la quale, dallo stesso gran Vergilio, nonché dagli altri nobilissimi prencipi e baroni letterati mantovani, essendo accompagnata nella curia, seco aveva anco il riguardevol corteggio di Dameta, di Coridone, di Titiro, di Niso, di Mirtillo e di altri molti famosi pastori dell'Arcadia con le bellissime ninfe loro: spettacolo che così fu grato agli occhi di Sua Maestà, e che tanta dilettazione diede alle serenissime muse e all'onorato collegio tutto de' virtuosi, che non altra maggior consolazione si ricordavano di aver ricevuta in qualsivoglia altro tempo. Presentata che la bellissima <emph>Clomira</emph> si fu avanti Apollo, prostrata in terra adorò prima la real presenza di Sua Maestà, e appresso essendo salita nel trono delle serenissime muse, umilmente baciò loro l'ultima parte delle vesti: poi, ritornata al suo luogo, intrepidamente raccontò gl'infortuni tutti degli amori suoi, sofferti per conseguir le nozze del suo amato Igeta. Allora Apollo, dopo l'aver grandemente lodata la costanza di così leggiadra pastorella, più che molto si diffuse nelle lodi ch'ella meritava per aver, nella lunga sua peregrinazione, anco vestita di abito virile, nel presente secolo tanto corrotto, intatta conservata la sua pudicizia. Mentre Apollo diceva queste cose, fu udita la voce di uno che, tra l'infinito numero de' virtuosi che erano concorsi a veder quel bellissimo spettacolo, disse queste formali parole: — Se capitava al mio paese, poteva dir "buona notte!". — Allora l'eccellentissimo Pietro Vittorio, uno de' pubblici censori, si levò in piedi, e, chiedendo chi fosse stato quel temerario che in quel sacrosanto luogo aveva ardito dire tale oscenità, comandò che fosse riconosciuto. Apollo con la solita sua gravità modestamente ammonì il censore, che officio degli uomini buoni era di sempre, anco con impropriar le parole, dar buona interpretazione a' concetti altrui, essendo indizio di animo male affetto sinistramente intender quelle cose che potevano ricevere buon significato; e che colui, che in quel modo aveva parlato, con la severa correzione che aveva fatta agli uomini viziosi della sua patria, anzi aveva meritata la buona grazia de' giudici, che fosse degno di riprension alcuna; che però chi aveva ricevuta la pubblica ammonizione, si correggesse. E questo detto, comandò che alla fedelissima Clomira e al suo innamorato Igeta tra gli altri famosi pastori dell'Arcadia fosse conceduto luogo onorato. Appresso poi il Berni di seno si cavò il mandato speciale di procura, che in sua persona aveva dal Magagnati; e, avendolo consegnato al gran cancelliere delfico, si pose prima ginocchioni, e poi nelle mani di lui a nome del Magagnati diede il giuramento di fedeltà, solito a prestarsi da tutti i letterati che meritevoli sono giudicati della stanza di Parnaso. Onde il Berni nell'anima del suo principale giurò che così come per lo passato egli aveva fatto, così anco per l'avvenire mai sempre averebbe continuato di professar con le azioni, di credere col cuore e di confessar con la bocca, che la vera ricchezza degli uomini era il possedere il prezioso tesoro delle scienze: che mai sempre in ogni luogo, in ogni tempo implacabil nemico si sarebbe mostrato degl'ignoranti, prontissimo fautore de' virtuosi. E questo detto, avanti il Berni si presentò il tesorier generale di Sua Maestà, accompagnato dai più principali ministri camerali di questo Stato, i quali col mezzo della stipulazione fatta dal gran cancelliere obbligarono il real tesoro delfico di Sua Maestà che, anco quando per incendi, per diluvi o per qualsivoglia altro immaginabil caso le <title>Terze rime piacevoli</title>, la <title>Clomira</title>, la <title>Vita di san Longino</title>, la <title>Vernata</title>, la <title>Meditazion poetica</title>, nobilissimo panegirico del granduca di Toscana Cosimo secondo, e gli altri elegantissimi scritti del virtuoso Girolamo Magagnati si fossero perduti, che Apollo nondimeno col suo real patrimonio sempre viva al mondo, sempre gloriosa tra le genti averebbe mantenuto il nome e sestentata la fama di così celebre poeta.</p>
<p>Fornita che fu la solennità di questa stipulazione, il famosissimo Francesco Petrarca ancor egli salì nel pulpito medesimo; e voltatosi verso Apollo: — Sire — disse — delle buone lettere, il più soave, il più terso, ben limato e purgato scrittore, che in questi tempi abbia l'italiana mia poesia lirica, è quel reverendissimo padre don Angelo Grillo, nobil virtuoso genovese, ch'io tanto mi glorio di aver nel numero de' miei seguaci, che particolar ambizione sento di potere ora nominar in questo tanto celebre luogo, e in questo secolo particolarmente, nel quale, affatto essendo mancata la buona scuola dei Guidiccioni, dei Bembi, del mio dolcissimo monsignor Giovanni della Casa e di tutti gli altri osservatissimi passati poeti italiani, ne' moderni altro per l'ordinario non si vede che certa naturalezza di vena abbondante, senza la sodezza di que' precetti poetici, che ai letterati dissimili fanno parere i versi da un ingegno nato poeta cantati all'improvviso, da quei che i virtuosi, al natural talento della poesia avendo congionto lo studio dell'arte, con la severa censura di una perpetua fatica limano al lume della candela. — Dette che ebbe il Petrarca queste cose, da un tacito sussurro che fu udito tra' letterati di così onorato senato, qualsivoglia in chiara cognizione venne dell'universal gusto che ad ognuno aveva dato la nominazione di soggetto di tanto splendore. Onde Apollo, il volto del quale apertamente si vedeva giubilar dall'allegrezza, al Petrarca così disse: — Dilettissimo nostro, voi ora ne avete nominato un virtuoso degno del vostro purgatissimo giudicio e in tutto conforme al nostro desiderio; e tuttoché noi teneramente amiamo don Angelo, e che però li desideriamo quella lunghezza di vita ch'egli brama a se stesso, non è però che grandissima non sia la curiosità ch'abbiamo di tosto arricchir questo nostro onorato senato con l'acquisto di soggetto di tanto grido. Tutto affine che i miei virtuosi veggano con gli occhi e tocchino con le mani quali siano i costumi co' quali vivono quelli che fino meritano l'amor delle pietre, non che sappiano acquistarsi tutta la dilezion degli uomini. — Appresso poi dal Petrarca pubblicamente essendo state lette le <title>Rime morali</title>, i <title>Pietosi affetti</title>, le <title>Pompe funebri</title> e gli altri sacri poemi con le celebratissime prose di così florido ingegno, per la molta leggiadria loro talmente meritarono la pubblica lode, che fuor dell'ordinario suo costume, non potendo il virtuoso senato sofferire che in un merito tanto aperto corressero i voti segreti, con straordinario applauso <foreign lang="lat" rend="italic">viva voce vivisque suffragiis</foreign> al nome e agli scritti tutti del reverendissimo padre don Angelo Grillo per tutti i secoli venturi fu conceduta l'immortalità, con tutte quelle solennità di proclamazioni, di giuramenti di fedeltà e di obblighi del tesoriere generale, che sono stati detti di sopra.</p>
<p>Ritirato che dopo queste cose si fu il Petrarca al solito suo luogo, nello stesso pulpito che si è detto salì l'eccellentissimo Cornelio Tacito; ma con grandissimo travaglio di anima di Sua Maestà, delle serenissime muse e del collegio tutto letterato, mercé che, dopo l'ingresso che così mirabil scrittore tanfi secoli sono fece in Parnaso, ricordandosi i virtuosi ch'egli, in diversi tempi quarantasei volte avendo goduta la prerogativa di cavar la palla di oro, non mai era stato fortunato di poter nominare istorico alcuno latino al quale con verità si fosse potuto dare il titolo di politico, grandissimo affanno sentivano che le moderne istorie, scritte con la semplice narrazione delle cose, mancassero di quel sal politico che, sopramodo saporita rendendo la lezione istorica, infinitamente dotto e saggio fa colui che in simil utilissimo studio si affatica. Ma l'accorto Tacito, sommo contento sentendo del travaglio nel quale vedeva ognuno, dopo brieve silenzio ad Apollo così disse: — Pur finalmente, serenissimo monarca delle stelle (sebbene, per afflizion mia grandissima, dopo lungo corso di anni) è giunto quel felicissimo giorno da me tanto aspettato, che i miei detrattori, che la cagione della mancanza degli istorici politici della mia classe hanno imputata al mio dire, da essi stimato scabroso, brieve e però troppo oscuro, al difetto mio di mai sempre aver voluto alle cose raccontate aggiunger la cagione (maniera di scrivere che più tosto come viziosa e temeraria dicevano esser stata schivata, che per la sua difficultà non imitata), averanno occasione di riconoscere l'error loro gravissimo e di quietarsi, quando in questo tempo presente, in quella celeberrima corte romana, la quale mai sempre essendo stata il vero cavallo troiano che perpetuamente ha mandato fuori eroi di segnalatissima virtù e di sopraumano valore, pur alla fine vive un fioritissimo istorico politico, un saporitissimo scrittor latino degli <title lang="lat">Annali</title> de' suoi tempi, uno che nella brevità del dire, nella frequenza delle sentenze, ne' sali politici, nel modo bellissimo di narrare e insegnare, e nella stessa narrazione delle cose con la chiara brevità di due semplici parole saper mostrar la vera cagione di esse, talmente ha saputo imitarmi, che così mirabil ingegno, così pregiato soggetto, non col suo proprio nome di Paolo Emilio Santorio, illustrissimo prelato nella corte romana, ma (e da queste mie parole lontana stia ogni sorte di iattazione) per decoro di questo virtuosissimo senato e per gloria delle arti liberali, ardisco chiamar un altro me stesso, un Tacito novello. — Non è credibile il giubilo grande, il contento immenso che ad Apollo e ad ogni letterato diede la felicissima nominazione fatta da Tacito di soggetto altrettanto più grato ad ognuno, quanto gl'imitatori di Tacito rari sono al mondo. Di modo che, con alta e intelligibil voce avendo Tacito letti gli <title lang="lat">Annali</title> di così saporito istorico, tal soddisfazione diedero ad ognuno, che co' pubblici favorevolissimi suffragi di quella medesima fama immortale e di quella stessa perpetua gloria dal collegio letterato il nome dell'illustrissimo Paolo Emilio Santorio fu stimato degno, co' quali la stessa persona del massimo Cornelio Tacito fu onorata ne' tempi passati. Dato poi ch'ebbe Tacito il solito giuramento di fedeltà, e, per maggior sicurezza dell'immortalità di così celebre scrittore, seguita che fu la stipulazione dell'obbligo del tesorier generale, fu posto fine alla nominazione degli scrittori vivi. Onde senza dimora alcuna fu dato principio all'ammissione di quei letterati, che, avendo abbandonato il mondo, con gli scritti loro o con le onorate azioni che nella vita avevano operate, erano capitati in Parnaso.</p>
<p>Il primo dunque che avanti Apollo si presentasse fu Mario Equicola; il quale a Sua Maestà così disse: — Io, serenissimo re de' pianeti, benissimo conosco sfacciatissima temerità esser la mia, con la debol fatica di questi miei scritti, ne' quali altrui mi son forzato di mostrar la natura dell'amore, pretender da Vostra Maestà la preziosa mercede, il ricco patrimonio di quella fama eterna, che que' godono che Ella fa degni della gloriosa patria di Parnaso. Ma l'alta benignità ch'Ella usa con gli amatori delle buone lettere così largamente supplisce a' pochi meriti di ognuno, ch'io con esso lei ardisco di esercitar l'esorbitante usura di donarli poco per ricever molto. — Udita che ebbe Apollo l'istanza fatta da quel virtuoso: — Se altro, amico Mario — li rispose, — non hai portato teco che il picciol volume che mostri, da te composto, della natura dell'amore, a me sommamente duole dirti che invano hai sudato, poiché ti sei affaticato di mostrare al mondo la natura di quell'amore che così ad ognuno è noto, che uomo alcuno non si truova che mediocremente non sappia celarlo. Ben ti assicuro che uno de' più principali luoghi di questo mio senato averesti meritato da me, se le tue fatiche fruttuosamente avessi impiegate in scriver la natura dell'odio: il quale anco gli uomini più ignoranti e le persone più dozzinali con la finta benivoglienza così dottamente sanno palliare e col falso manto dell'amore ricuoprire, che il mondo tutto si ode esser pieno di rechiami e di querele di quelli sfortunati, che, per troppo essersi fidati, fino all'ultimo cielo mandano le strida di esser dagli amici stati assassinati. —</p>
<p>Per questa risoluta risposta di Sua Maestà, dalla curia tutto afflitto si parti Mario Equicola; dopo il quale innanzi Apollo comparve Sforza Oddo, famoso dottor di leggi perugino, il quale a piedi di Sua Maestà presentò prima i compitissimi suoi trattati della <title>Compendiosa sostituzione</title>, della <title>Restituzione in integro</title> e i volumi de' suoi dottissimi <title lang="lat">Consegli</title>, i quali con una brieve ma però molto succosa orazione fece istanza che fossero consecrati all'immortalitade. Con gratissime accoglienze di straordinario amore da Sua Maestà e dall'onorato collegio virtuoso fu veduto questo letterato, ma pochissimo onore fu fatto a quelle sue fatiche; non già perché compitissimamente non fossero dotte, ma perché, gli scritti di legge in poco credito essendo tenuti in questo Stato, nel nobilissimo ingegno dello Sforza solo fu ammirato la straordinaria dolcezza de' suoi costumi e l'esser egli grandemente versato in tutte le più pregiate scienze. Freddamente dunque e con debol applauso al nome dello Sforza e a' suoi scritti fu decretata l'immortalità; e dopo ch'egli nelle mani del gran cancelliere ebbe fatto il solito giuramento di fedeltà, dal mastro delle ceremonie pegasee fu avvisato che, essendo stato dato fine al suo negocio, poteva andarsene. Al mastro delle ceremonie rispose lo Sforza che egli non prima poteva e doveva partirsi, che, conforme a quello che aveva veduto essere stato praticato col Magagnati e con altri, la Camera reale di Sua Maestà si fosse obbligata di sempre viva nella memoria degli uomini mantener la fama del suo nome. Questa controversia essendo udita da Apollo, egli allo Sforza così disse: — Sappi, onorato letterato, che, per sicurezza della fama perpetua di que' miei virtuosi che vengono ammessi in Parnaso, di buona voglia obbligo il mio real tesoro: ma però questo non accade co' dottori di legge, con gli scritti de' quali per giustissime cagioni procedo diversamente; perché, conoscendo io che gl'infiniti volumi delle fatiche de' moderni giureconsulti in così aperta confusione hanno poste quelle leggi che somma felicità degli uomini è che grandemente sieno chiare, che oggi giorno per terminare i litigi, fatti già eterni più de' decreti de' prencipi, vien abbracciato e seguìto il capriccio degli uomini privati, e che in tanta moltitudine di varie opinioni comuni, più comuni e comunissime, i pareri degli scrittori più tosto sono numerati che pesati, benissimo preveggo che tra brieve tempo i prencipi saranno forzati liberare il genere umano, da tanto disordine infinitamente afflitto, con estirpar dal mondo gli scritti di que' giureconsulti, che con le innumerabili cavillazioni loro la stessa amministrazione della sacrosanta giustizia hanno convertita in una esecranda mercatanzia. Onde è che danno troppo grave farei al mio regio fisco, quando l'obbligassi a perpetuamente viva mantener al mondo la fama di quegl'infiniti volumi delle fatiche de' dottori di leggi, che, come pubblici e dannosissimi nemici degli uomini, sicuramente preveggo che tra brieve tempo saranno prima perseguitati col fuoco e poi annichilati con le fiamme. — Per questa non aspettata risposta di Apollo esangue rimase lo Sforza; il quale, pieno di molta afflizione, ripigliò gli scritti suoi consecrati già all'immortalità, e, avendoseli posti sotto il braccio sinistro, di seno si cavò le tre bellissime commedie, composte da lui, de' <title>Morti e vivi</title>, dell'<title>Erofilomachia</title> e della <title>Prigione di Amore</title>; le quali col braccio alzato mostrando a Sua Maestà, così disse: — Serenissimo prencipe del zodiaco, io anzi amo di conseguir la sicura immortalità tra i poeti comici italiani, che quella de' dottori di legge, esposta al manifesto pericolo del fuoco ch'Ella ha detto. Questa gloriosa stanza di Parnaso così è grata agli occhi miei, che cosa alcuna intatta non voglio lasciare per non partirmene mai. Però umilissimamente supplico Vostra Maestà a non stimarmene indegno. — Allora al virtuosissimo Alessandro Piccolomini, detto lo Stordito Intronato, prencipe de' poeti comici italiani, comandò Apollo che al collegio letterato facesse sapere il suo giudicio sopra quelle commedie; il quale il Piccolomini avendo dato pieno di esaggerate lodi del bellissimo ingegno dello Sforza, con applauso grandissimo di tutti i letterati di Parnaso di nuovo li fu decretata l'immortalità: e seguite che furono le solennitadi tutte che si son dette di sopra, lo Sforza consolatissimo si partì dall'udienza reale.</p>
<p>Dopo il quale Giovanni Despauterio, pubblico maestro di scuola fiammingo, ad Apollo presentò la sua <title>Grammatica</title>, e a Sua Maestà istantemente chiedette di essere ammesso in Parnaso. Allo Despauterio rispose Apollo che, per le ammuffate e però grandemente odiose dispute e quistioni che i pedanti ogni giorno attaccavano in Parnaso, della razza di così succida gente infinitamente trovandosi stomacato, era risolutissimo di più tosto volere scemar il numero loro, divenuto già soverchiamente grande, che giammai aggiungervene pur un solo; che però a suo bell'agio poteva andarsene. Ancor che al Despauterio tanto chiara esclusione avesse data Apollo, egli nondimeno intanto punto non si perdette di animo, che con una veramente pedantesca petulanza: — Sire — rispose, — se la Vostra Maestà alla domanda mia darà la soddisfazione che io desidero, intanto a lei e a' letterati di Parnaso non intendo di dar disgusto alcuno, che anzi da ora le prometto e solennemente mi obbligo di volere a' fanciulli, che verranno alla mia scuola, insegnar la mia facilissima grammatica <foreign lang="lat" rend="italic">gratis</foreign>. — Replicò allora Apollo ch'egli intanto non era il primo che sotto la medesima coperta di opera tanto caritativa si era intruso in Parnaso, che Donato prima, il Guarino poi, e appresso lo Scoppa, il Mancinello e gli altri infiniti grammatici, che con l'eccessivo numero loro tanto deturpavano la bellissima stanza di Parnaso, si erano serviti del medesimo bellissimo pretesto; i quali, poiché dalla profusa liberalità de' padri di que' fanciulli, che nelle loro scuole avevano ammaestrati, erano stati arricchiti, ove la molta cortesia de' larghi doni fatti loro più doveva inanimarli a quella opera buona, contro l'aspettazion di ognuno intanto aveva fatto contrario effetto, che di già essendo essi divenuti facoltosi, come prima si erano avveduti di poter nell'ozio deliziosamente vivere delle rendite loro, affatto abbandonando l'esercizio dell'insegnare, empiamente avevano dato de' calci a quella carità, che prima tanto mostravano di avere scolpita nel cuore; onde simil'uomini, essendo poi in Parnaso divenuti soggetti inutili, a lui e a' suoi onorati letterati erano di quell'impedimento grande che ognuno vedeva. Appresso poi a Despauterio soggiunse Apollo che, nonostante le cose dette, di buona voglia voleva donarli la stanza di Parnaso; ma con la condizione che, quando mai egli avesse chiusa la sua scuola, tutto quello fosse obbligato restituire a' padri, che, per l'opera di aver ben instrutti i figliuoli loro, gli avessero donato. Udito che ebbe il Despauterio il partito propostoli da Apollo, senza altro replicare, frettolosamente uscì dalla curia; e a Giovan Battista Guarino, che della molta vergogna ch'egli faceva a se stesso col non accettar il giustissimo partito propostoli da Sua Maestà gravemente lo riprese, con intrepidezza grande rispose che, proprio difetto degli uomini essendo il tosto saziarsi di ognuno e di sempre amar cose nuove, l'ordinario costume delle cortigiane di dar, ne' larghi guadagni fatti nella gioventù allora che l'amore negli amanti loro più bolliva, i danari a censo per fuggir la vergogna di ridursi poi nella vecchiezza alla vil miseria di far la ruffiana, era sapienza più che platonica e però degna di essere ammirata e imitata da ognuno; e che officio dell'uomo accorto era di talmente alla carità del prossimo congiungere anco gl'interessi de' propri commodi, che, per quella sazietà, che alla fine assale ogn'uomo, mancando negli amici l'amore, altri commodamente avesse potuto sostentarsi, senza correr pericolo di esser forzato nella decrepita età sua con la barba bianca andar mendicando il pane del dolore.</p>
<p>Non così tosto Despauterio si fu partito dall'udienza, che unitamente vi comparvero Olao Magno, curioso scrittore delle cose gotiche e delle altre nazioni settentrionali, e l'istorico de' tanto famosi regni della China; i quali, presentati che a Sua Maestà ebbero gli scritti loro, la solita istanza fecero che fossero consecrati all'immortalità. Allora l'eloquentissimo Tito Livio, sovrano prencipe de' latini istorici, con la relazione che di ordine di Apollo fece di quelle istorie, acerbamente le impugnò, accusandole per favolose e più tosto scritte con le invenzioni di un curioso capriccio, che con quella soda verità, alla quale tanto era obbligato colui che tra gli uomini letterati voleva meritare il pregiatissimo nome di perfetto istorico. Dopo la relazione di Livio, agl'istorici di tutte le classi comandò Apollo che dicessero i voti loro; i quali tutti conformi furono all'opinione del magno Livio, mercé che a que' letterati azione di grandissimo scandalo parve che fosse tra la severa scrittura istorica ammetter le rilassate composizioni di quegl'ingegni vanamente curiosi, che gli scritti loro avevano empiuti di cose incredibili e però meramente favolose. Solo il politico Tacito dal parer di Livio e degli altri istorici fu trovato dissimile; il qual disse che, avendo que' virtuosi scritto i costumi, depinto i paesi e raccontato i fatti delle più remote nazioni settentrionali e de' lontanissimi popoli dell'Oriente, con essi non si doveva proceder con quel rigore, che esquisitissimo con quelli si osservava, che delle nazioni conosciute, de' popoli vicini tessevano le istorie loro: mercé che appresso ognuno "<foreign lang="lat" rend="italic">Omne ignotum pro magnifico est</foreign>" e che verissimo era "<foreign lang="lat" rend="italic">Maiora credi de absentibus</foreign>". Questo parer di Tacito, ancorché singolare, da Sua Maestà come migliore fu approvato; onde con le solite solennitadi le istorie settentrionali e quelle della China co' nomi degli autori loro furono subito consecrate all'immortalità. È ben vero che ad Olao disse Apollo che in ogni modo moderasse la grandezza di quelle aquile settentrionali, che, facendo preda degli elefanti, li portavano in aere; la quale così a lui come al suo letterato collegio tanto pareva sproporzionata, che nemmeno nella bocca dello stesso Plinio sarebbe stata comportabile: e all'autore delle <title lang="lat">Istorie della China</title> disse che ad una credibil misura riducesse l'immensa città, metropoli di tanti regni, abitata da molti milioni di uomini; e che particolarmente il palazzo di quel re, di lunghezza di molte miglia, riducesse in forma tale, che Vetruvio non avesse occasione di ridersene con dire che, se quell'edificio così era grande come egli aveva scritto, di necessità faceva bisogno che le sale lunghe fossero mezzo miglio e poco meno le camere: il che essendo vero, la scuola tutta degli architetti gran ragione aveva di dire che, per far con prestezza il debito loro servigio di portar le vivande in tavola calde, i servidori di così gran re erano forzati servirlo sempre correndo sui cavalli delle poste.</p>
<p>Dato che fu fine al negocio di questi due, nella curia fu veduto entrare Tommaso Bozio, nobil virtuoso agobbino, nella corte di Roma non meno celebre per la santità della vita, per la bontà de' suoi costumi, che famoso per le buone lettere, delle quali a maraviglia era dotato; e per questi rispetti da Apollo e da tutto l'illustrissimo collegio virtuoso con straordinarie dimostrazioni di amore fu veduto e accolto. Questo tanto segnalato soggetto ad Apollo presentò i suoi dottissimi scritti <title lang="lat">De signis ecclesiae Dei</title> e le altre sue nobilissime fatiche, le quali tutte dagli eccellentissimi censori sopramodo furono lodate e celebrate. Solo dissero che nel libro <title lang="lat">De ruinis gentium adversus Macchiavellum</title> molte cose si vedevano notate, dignissime di esser nella disperata politica di quell'empio scrittore censurate e corrette: ma che però, in tutta quell'opera non avendo essi saputo vedere che pur minima menzione si facesse della ruina di gente o di popolo alcuno, erano di parere che quelle parole "<foreign lang="lat" rend="italic">De ruinis gentium</foreign>", come superflue e nella fronte del libro solo poste per maggiormente gonfio, pomposo e curioso rendere il titolo dell'opera, si dovessero cancellare. Il ricordo de' signori censori da Sua Maestà e dal famoso collegio virtuoso così prontamente fu seguitato, che Apollo gravemente si dolse dell'abuso bruttissimo di molti scrittori, i quali, per altrui più dotte e curiose far parer le opere loro, la bruttissima fraude usavano di por loro titoli grandemente pomposi e magnifici, senza riguardo alcuno avere che diversissimi erano dalle materie ch'entro l'opera si trattavano: fraude che, solo essendo commessa in grazia degl'ingordi librari per più correnti nello spaccio render i libri stampati da essi, molto simile era alla falsità di que' mercatanti che, il grano vendendo ne' sacchi, la mala robba fracida che era nel fondo, ricuoprivano con l'accapatissimo grano che ponevano nella cima; e che i virtuosi scrittori dovevano credere che le nobili materie, dottamente trattate nel corpo de' libri, così famosi rendevano i titoli, ancorché poco curiosi, come un titolo, dissimile alla materia trattata, infinitamente svergognava qualsivoglia elegante composizione. Dette poi che ebbe Apollo queste cose, al nome e agli scritti di così celebre letterato, conforme al solito costume di questa corte, favoritissimamente fu decretata l'immortalità.</p>
<p>Seguìta che, nel modo che si è detto, fu l'ammissione del Bozio in Parnaso, avanti il padiglione dell'udienza, a cavallo, con una guida ch'aveva innanzi, comparve un poeta italiano; il quale, per potere a tempo giungere nella solennità del giorno della pubblica ammissione de' letterati in Parnaso, in Corinto era montato nelle poste. Costui, come prima scese da cavallo, con gli stivali e con gli sproni che aveva in piedi, si presentò avanti Apollo, nelle mani del quale consegnò un canzoniere composto da lui; e appresso fece istanza che alle sue <title>Rime</title> e al suo nome fosse decretata la gloria della fama eterna. Non può altri facilmente credere con quanta allegria di tutto il sapientissimo senato fosse stato ricevuto quel letterato poeta: onde Apollo, con dimostrazioni di straordinario affetto avendo ricevuto il canzoniere, come prima lesse alcuni madrigali e certe canzoni piene di concetti incredibilmente lascivi e osceni, come se in mano avesse tenute serpi o altra cosa di somma bruttezza e pericolo, con ispavento e sdegno incredibile gettò quell'infelice poema in mezzo la curia; e appresso, per lo straordinario sdegno nella faccia essendosi molto infocato: — Andate — disse, — sfacciati, ne' chiassi e ne' vergognosi postriboli a pubblicar queste vostre ribalde lascivie, che nel mio Stato, stanza di ogni più pudica virtù, non si ammettono questi vituperosi ruffianesimi. Anch'io, e mi glorio di confessarlo in questo luogo, sono stato amante, e consequentemente delle amorose poesie sommamente son vago: ma però quando gli amori da' modesti poeti con que' debiti termini dell'onestà sono trattati, ch'io tanto ammiro nel mio modestissimo Francesco Petrarca. Né abbastanza posso maravigliarmi come la sfacciatezza di alcuni vergognosamente lascivi poeti moderni tant'oltre sia giunta, che fino abbiano ardito di servirsi delle buone lettere, santamente introdotte nel mondo per seminar le virtudi tra gli uomini, per altrui insegnar l'uso di sceleratissime libidini e la pratica di ogni vizio più detestabile; né so immaginarmi come sia possibile che ingegno alcuno si truovi nelle brutture delle lascivie tanto immerso, che quelle oscenità nella chiara luce del giorno e nel cospetto del mondo tutto ardisca pubblicar con la penna, che nelle camere ben serrate, entro i padiglioni ben chiusi, sotto le lenzuola, con rossore e con rimordimento grande della coscienza, al buio, con somma segretezza sono esercitate dagli uomini libidinosi; e che mancamento tanto aperto non solo non riconoscano per azioni che altrui recano eterna infamia, ma che a tanta cecità sieno giunti, che fino sperino di doverne acquistare onorata fama al nome loro, e perpetua gloria ricever da quelle cose che meritano eterno castigo. — Non aveva ancora Apollo fornito di dir queste cose, che quel male avventurato poeta con molta sua vergogna uscì dalla curia, e con la sua guida rimontato sopra i medesimi cavalli, con la stessa velocità con la quale ci era venuto, parti di Parnaso; e per suo scorno maggiore l'infelice suo canzoniero, come se fosse stato appestato non osando alcuno toccarlo con le mani, da' pubblici cursori co' calci fu gettato fuori della curia.</p>
<p>Trattanto occorse che un vilissimo cerretano alla porta del padiglione fece impeto alla guardia, e con una scattola che aveva sotto il braccio, e con un cane che legato ad una catena menava per mano, entrò nella curia, quando i portieri corsero subito per proibire che uomo così indegno non capitasse avanti Sua Maestà; e, avendolo pigliato per amendue le braccia, a viva forza lo trascinavano fuori del padiglione. Il cerretano, che gagliardo era della persona, per non esser mandato fuori, molto si aiutava, e fortemente gridava che voleva far la sua domanda. Apollo, con l'animo suo piacevolissimo, malamente vide lo strapazzo di quel miserello, e a' soldati comandò che più non lo travagliassero. Allora il cerretano il suo tabarro distese prima in terra, e appresso avendo aperta la sua scattola, ne trasse fuori una gran carta pergamena, dalla quale pendeva un sigillo molto grande; e quella mostrando a Sua Maestà, alle serenissime muse e al sapientissimo collegio de' letterati: — Sire — disse, — che 'l sapone, che io per universal beneficio degli uomini dispenso ad ognuno per levar qualsivoglia macchia di vergogna e di vituperio (levatane però l'infamia che altrui arreca lo sposar le puttane) dalla veste dell'onore delle persone, sia mirabile e veramente unico al mondo, miri ognuno questo mio privilegio, concedutomi dall'invitto e sempre glorioso re di Francia Francesco primo, solo perché dal suo manto reale col mio sapone talmente, senza punto offendere il drappo, levai la gran macchia di olio che Ariadeno Barbarossa vi aveva gettata sopra, che 'l mirabil mio segreto stimò degno di questo segnalatissimo favore. Onde istantemente chieggo a Vostra Maestà e a tutti quelli che si truovano in questo augustissimo luogo che della mia robba sia fatta esattissima esperienza; e se ognuno tale non la truova quale io la predico eccellentissima, faccio istanza che pur ora ella sia abbruciata. — Straordinario gusto mostrò Apollo di sentir dalla molta vivacità dell'ingegno di quell'uomo grandemente ardito; al qual chiese a qual cosa li serviva quel suo cane. A Sua Maestà rispose il cerretano che, 'l moderno mondo tutto essendo divenuto sensualità, con quel suo cane, che eccellentemente sapeva giocare, faceva raunar le genti ad udirlo. — Se questo è — replicò Apollo, — questo tuo esercizio molto simile mi pare alla caccia che si fa degli uccelli; perché tu con le tue chiacchiare sei l'uccellatore che fischia; il tuo sapone, il visco posto nelle panie; il cane, la civetta; quei che ti odono e che ti dànno fede, i merlotti, che, nella pania della tua mercatanzia lasciando qualche penna di pochi soldi, ti fan no far buona caccia. Ma poiché per tua sventura grande sei capitato in luogo dove i tuoi pari hanno poco credito e la tua mercatanzia, per non avere i miei letterati nelle vesti loro macchia alcuna, meno spaccio, a me e a questi miei virtuosi da' la dilettazione di far giocare il tuo cane. — Obbedì subito il cerretano, e a quel cane, che grandemente era ammaestrato, fece far infiniti giuochi: e il tutto con tanta grazia e senso di quell'animale, che, ad ogni domanda del padrone facendo quanto gli era comandato, sembrava di aver senso umano. Questa azione di Apollo di consumare il tempo, conceduto ad un negocio di tanto rilievo, nella dilettazione di cosa così vile, di tanto maggior ammirazione fu a' soggetti più gravi del senato, quanto il gusto che Sua Maestà mostrava di sentire de' salti di quel cane era straordinario, e i giuochi di lui erano lunghi. Ma la maraviglia, che questi avevano di quella bassezza, tosto si convertì in ammirazione di cosa di sommo rilievo, quando Apollo, proprio del quale è anco dalle cose vilissime, che vede, cavar eccellenti documenti, utili precetti per ognuno: — Oh gloria — esclamò — delle scienze, oh somma felicità delle mie serenissime virtudi, unico e ricchissimo patrimonio del genere umano! O miei dilettissimi e benamati letterati, rallegratevi meco, giubilate ne' vostri cuori, poiché pur ora con gli occhi vedete la gran forza del sapere, l'unico valore delle scienze, quando un poco di virtù, che un uomo ha saputo insegnar ad un cane, è bastante non solo per lautamente far le spese a lui e al suo padrone, ma per farlo godere il maggior contento che possa gustar un animo grande, di andar anco con buon guadagno vedendo il mondo. Eppur tra gli uomini si truova chi di esse non tien conto alcuno, chi le disprezza, e fino chi come dannose le biasima e le perseguita. —</p>
<p>Di ordine poi di Apollo liberamente essendo stato il cerretano regalato e licenziato, alla presenza di Sua Maestà comparve un virtuoso, che, mentre visse al mondo, con l'amenità del fertilissimo ingegno e con la piacevolezza de' costumi essendo stato le delizie della corte romana, da ognuno fu riconosciuto per quel Baldo Cataneo, che ne' sali delle facezie, nella gravità delle cose serie, nella prosa e nel verso, dai virtuosi di quella corte tanto fu ammirato, che per suo liberalissimo mecenate meritò di avere quel munificentissimo Alessandro Peretti, cardinale Montalto, che di ricchezze e di onori lautamente accommodò la fortuna di quel segnalato letterato. Questo nobil poeta dunque ad Apollo presentò i primi canti della sua leggiadrissima <title>Argonautica</title>, poema da lui composto in ottava rima; e con abbondantissime lagrime piangendo l'acerbo infortunio dell'esserli mancata la vita nel più bel fiore dell'età sua, non per altra cagione disse che 'l morire sommamente gli era stato spiacevole, eccetto perché immaturo li conveniva presentare a' piedi della Maestà Sua quel frutto nato nello steril campo del suo ingegno, che, se più lunga vita egli avesse avuta, fermamente sperava che gli anni talmente averebbono perfezionato, che più che mediocremente saporito si sarebbe reso al gusto de' letterati: calamità la quale cagionava che quella immortalità al suo nome, che per termine di rigorosa giustizia egli sperava di poter chieder in Parnaso, nella scarsezza del picciol suo merito e nella mala ventura di quel suo poema domandava per mera grazia. Al Cataneo con gesti e con parole di somma umanità rispose Apollo che comune a lui e a' virtuosi tutti di Parnaso era stato l'infortunio dell'immatura sua morte, ma che nelle benignissime leggi di Parnaso si consolasse, posciaché, per inanimir i suoi letterati alle fatiche di virtuosamente maneggiar la penna, più avendo riguardo al buon animo, alla virtuosa intenzione de' suoi dilettissimi poeti, che alla qualità delle composizioni che portavano in Parnaso, anco a' poemi da' fecondi ingegni de' letterati solamente cominciati, e non da infingardaggine di animo ozioso, ma dalla sopravegnente morte interrotti, con la medesima liberalità donava l'intiero premio dell'immortalità, come se al fine della più compiuta perfezion loro fossero stati condotti.</p>
<p>Per questo importantissimo rispetto dunque al nome e agli scritti di Baldo Cataneo favoritissimamente fu decretata la gloria della fama eterna; il quale da' maestri delle ceremonie pegasee con la solita solennità essendo stato posto a sedere tra que' semidei che godono la segnalatissima prerogativa dell'immortalità del nome loro, nell'udienza reale comparve un letterato, il quale alla toga ch'aveva greca e al chiarissimo segno della barba dalla maggior parte del senato virtuoso fu riconosciuto per quel famoso Timoteo greco, che con Francesco Filelfo, chiaro poeta marchegiano, per la vil disputa di una sillaba avendosi giocata la barba, dal severo vincitore rigorosamente li fu tagliata: onde in ognuno si rinnovellarono le risa, e nacque maraviglia grande come quel virtuoso, sempre poco accorto, in tanto suo dispregio avesse ardito di presentarsi in luogo tanto celebre per domandar quella stanza di Parnaso, che solo si concedeva ai letterati di esquisitissima riputazione. Con tutto ciò Timoteo ad Apollo animosamente così disse: — Io con sincera verità posso dire di molto più aver amato le buone lettere, che anco con i perpetui studi miei io abbia potuto far acquisto del nome di perfetto letterato; seben con le mani vuote, senza presentare a Vostra Maestà composizion mia alcuna, mi presento avanti lei e ardisco di chieder nella stanza di Parnaso luogo tra i suoi letterati, spero nondimeno di non partirmi dalla real presenza di Vostra Maestà, senza ch'io da quella immensa sua benignità riceva quella grazia, che con larghissimi premi rimunera anco il solo intenso desiderio che altri ha avuto di sapere. — Stava, come in occasioni tali è solito di ognuno, ginocchioni Timoteo, mentre ad Apollo fece la sua domanda; quando (cosa che in qualsivoglia altro tempo e con qualsisia altro soggetto, per eminentissimo che egli sia stato, non si è veduta accader mai) Sua Maestà con la mano li fece segno, e con la voce li disse che si levasse in piedi e che coprisse. Appresso poi comandò Apollo che sopra l'ammissione di Timoteo, conforme al solito costume, corressero i suffragi del senato. I letterati, che in mal credito avevano Timoteo e che però con pessimo occhio l'avevano veduto entrar nella curia, fermamente credettero che con quel straordinario favore fatto ad uomo dal Filelfo tanto smaccato nella riputazione, Sua Maestà avesse voluto far esperienza della fermezza degli animi de' senatori nel dare i voti loro, e se dalle straordinarie dimostrazioni da lui usate verso soggetto alcuno si lasciavano svolgere; per le quai cose non solo unitamente li diedero la repulsa, ma non pochi furono quelli che, più di quello che faceva loro bisogno zelanti mostrandosi della pubblica riputazione della gloriosa stanza di Parnaso, liberamente dissero che la segnalata vergogna dal Filelfo fatta a Timoteo non solo ad ognuno apertamente lo faceva conoscere ignorante, ma grandemente garroso: difetto tanto aborrito da Sua Maestà e dal senato virtuoso. — Pessimamente, o miei fedeli letterati — a questi rispose allora Apollo, — voi giudicate questo mio virtuoso, del quale, e ciò sia detto con pace di ognuno, gli occhi miei non mai hanno veduto altro soggetto più glorioso, e al quale e da me e da voi più si debba favoritamente conceder la gloria della fama immortale con le prerogative anco più privilegiate. Oh quanto pregiata, segnalata e immensa fu la gloria, caro Timoteo, che nella perdita della disputa ch'avesti col Filelfo sapesti acquistarti! Quanto da me deve esser ammirata, commendata e premiata! e da questi miei letterati sopra quante azioni virtuose abbiano mai operate gli uomini più sitibondi della vera gloria deve esser celebrata! Tu solo fino a questo giorno di oggi, con l'animo tuo religiosissimo, con la costanza del giuramento fatto e con la ferma fede della parola data, hai saputo fare acquisto di quella gloriosa corona di sicuramente mantenere a Iddio e agli uomini quella promessa, che per l'ordinario da prencipi e da privati così empiamente vien sempre misurata col solo compasso dell'interesse, che più non si truova forma di giuramento anco strettissimo, non fede alcuna da obbligar gli uomini, dalla quale non solo con mille cavillazioni, ma con una sfacciata impietà non si sciolgano. Tuo dunque, o dilettissimo Timoteo, dopo me e queste mie serenissime dive, sia il primo e più onorato luogo di questo mio virtuoso senato; e dalla gloria, della quale ora da me sei stimato meritevole, qualsivoglia impari che 'l costantemente, anco nelle cose all'interesse proprio dannose, mantener la parola impegnata e la fede data così gran riputazione acquista altrui, che, senza comparazione alcuna, della perdita delle cose terrene molto maggiore è la gloria che altri acquista negli animi di ognuno. —</p>
<p>Con questo felicissimo successo ebbe fine la causa del bene avventurato Timoteo, quando nella curia con mirabil gravità e col corteggio di molti baroni comparve il cattolico re di Spagna Ferdinando di Aragona; il quale con Sua Maestà acerbamente si querelò che, essendo cento anni ch'egli perpetuamente faceva istanza di essere ammesso in Parnaso, giammai però non aveva potuto conseguire il desiderato fine dell'onorato intento suo; e che non solo a lui, ma a tutti quelli i quali notizia avevano della sua persona, grave torto pareva che li si facesse a negarli quella stanza che ad infiniti, a lui di merito e di grandezza di Stato inferiori, con facilità grande veniva conceduta. Al re Ferdinando rispose Apollo, essere antichissimo stile di Parnaso che i prencipi, che facevano istanza di essere ammessi nel suo Stato, da' letterati della lor nazione, come quei che de' meriti de' loro re meglio erano informati, fossero ballottati, e ch'egli perciò in modo alcuno non voleva romper quegli ordini, i quali l'uso perpetuo di così lungo tempo aveva approvati per buoni; e appresso avendo Sua Maestà comandato che di nuovo corressero i voti, con gravi parole alla virtuosa nazion aragonese ricordò l'obbligo strettissimo che appresso Dio e gli uomini ella aveva, di ponderare i meriti de' suoi re con la sola bilancia dell'animo affatto libero da tutte le passioni. Raccolti poi che furono i suffragi, tutti furono trovati esser disfavorevoli, per la qual tanto reiterata ingiuria gravemente essendosi Ferdinando alterato: — Sire — disse, — dunque un re mio pari dalla sua ingratissima nazione così malamente può essere strapazzato e vilipeso, senza che a tanta ingiustizia, a così spalancato torto ch'io ricevo, nemmeno da lei stessa possa darsi rimedio alcuno? E qual altra nazione o nelle antiche o nelle moderne carte si truova al mondo, che al suo re più debba grandemente confessarsi obbligata, di quello che l'aragonese deve a me, suo re tanto benefattore? che, di quella oscura fama, che ben sa ognuno, essendo ella prima al mondo, con la gloriosa unione che con le nobilissime nozze della reina Isabella feci de' regni potentissimi di Castiglia con quelli di Aragona, celebre e infinitamente famosa l'ho resa appresso tutte le nazioni dell'universo. — Mentre il re Ferdinando con straordinaria alterazion di animo diceva queste cose, si avvide che alcuni principali senatori aragonesi crollavano il capo; la qual azione stimando egli esser fatta per maggior suo dispregiol talmente si accese d'ira, che Apollo, essendosene ben avveduto, affine di schivar qualche brutto inconveniente che fosse potuto nascere, lo fece accorto dell'error gravissimo ch'egli, accecato dall'interesse della propria passione, pigliava in quella sua causa: dicendoli che i prencipi allora grandi e potenti rendevano le nazioni loro, quando, come con l'importantissimo acquisto della Bertagna avevano fatto i re francesi, le univano ad una nazione inferiore, non ad una più numerosa e potente; perché nel primo caso altri, ingrandendo l'imperio della sua nazione, la faceva padrona, nel secondo, scemando il dominio, la rendeva serva.</p>
<p>Mentre il re Ferdinando, per la saggia risposta fattali da Sua Maestà non punto quietato di animo, partiva dall'udienza, con ammirazione di tutto il sapientissimo collegio con veloce volo nella curia entrò uno sparaviere; il quale, appunto essendosi posato nella pubblica ringhiera, come portento che in sé avesse qualche gran significato, ad ognuno fu di sommo spavento. E perché i soldati della guardia subito corsero per cacciarlo dal padiglione, Sua Maestà comandò che non fosse sturbato. Allora gli auguri romani si levarono in piedi, e ad Apollo domandarono licenza di potere interpetrar quell'augurio. Schernì Sua Maestà la domanda di quegli uomini vani, e disse loro che le cose future così diligentemente dall'immortale Iddio erano state occultate agli uomini, che affatto sciocco era colui che dal volo degli uccelli e da altre cose simili operate a caso, pretendeva di saperle predir altrui; e che se dell'arte loro augurale volevano servirsi con l'ordinario loro interessato fine di maggiormente ubbidiente e pronta all'esecuzione di quelle cose, che essi desideravano, render la plebe ignorante, mostrandole che a' comandamenti degli uomini concorreva il voler di Dio, sapessero che Parnaso non era stanza di quegli sciocchi, che co' santi pretesti delle cose sacre dagli uomini maliziosi e soverchiamente interessati potessero esser aggirati. Dette ch'ebbe Apollo queste cose, nel molto silenzio che seguì poi, quello sparaviere così ragionò: — Che la virtù, solo stimata proprio bene dell'uomo, non solo sia conosciuta, ma che sommamente piaccia, e che però con avidità grande sia abbracciata dagli animali ancora, chiaro testimonio ne rende la docilità, che si vede negli uccelli, nell'apprendere il vario canto che odono negli altri, e fino nell'imparare il parlare umano, i salti, i balli degli animali quadrupedi, e le altre cose che veggono o che sono insegnate loro, le quali con non minor leggiadria imitano, che imparino con facilità. Questa verità, gloriosissimo prencipe de' pianeti, nell'animo di tutti quei che mi odono sufficientissima è per levar la maraviglia che vi sarà nata, ch'io, uccello selvaggio, nato e vivuto nelle rapine e però stimato di cuor crudele, di animo affatto fiero, abbia genio da saper desiderar la tanto felice e beata stanza di Parnaso. L'ornar l'animo suo della preziosa gioia della virtù, il desiderio di sapere, l'amore intensissimo che altri porta alla virtuosa conversazione, non solo negli uomini, dal grande Iddio fabbricati con un intelletto abile a saper tutte le cose, ma in ogni sorte e qualità di animali è fomite di natura. E perché benissimo mi è noto che solo quelli sono ammessi in Parnaso, che con la voce e con le opere loro altrui hanno insegnato o possono insegnare precetti santi, dottrina buona e cose virtuose, io per certo con molta ragione posso pretendere, non dico di esser giudicato non indegno, ma sommamente meritevole di abitare in questi fortunatissimi luoghi. Questi gloriosi letterati so che mi concedono tutti che 'l benesser degli uomini, il buon principio, il miglior mezzo e l'ottimo fine della virtuosa vita di ciascheduno, tutto dipende dalla qualità dell'educazione da' padri fatta a' figliuoli loro; questa scienza di ben allevare i figliuoli, altrettanto necessaria quanto mal conosciuta e però pessimamente praticata dal genere umano, per istinto di natura, cioè per precetto di Dio nato con noi, molto eccellentemente essendo nota agli animali bruti, io, quando però così piaccia a Vostra Maestà, son venuto ad insegnare in Parnaso. Udite però, signori, e stupite. Tra noi uccelli non altra cosa più sviscerata hanno i figliuoli che i loro padri: ma così crassa io scorgo l'ignoranza umana, che tra gli uomini i maggiori nemici, che pruovino i figliuoli, sono i padri loro; mercé che, col troppo sviscerato e perpetuo amore che portano loro, di molto maggior danno li sono che gl'implacabili nemici con l'odio. Anco l'amare i propri figliuoli ha la sua meta, il suo termine: il quale quelli che passano, la ruina cagionano del sangue loro; e perché col solo esempio che vi mostrerò degli uccelli, so che 'l medesimo giudicarete accader negli altri animali della terra, noi con tutto l'affetto del cuore così svisceratamente amiamo i nostri figliuoli, che nelle urgenti necessità loro il pascerli con la carne sbranata dal nostro petto non è l'ultima carità che usiamo verso essi: ma non però, come infelicissimamente fanno gli uomini, gli amiamo fino alla vecchiezza loro, ma per prudentissimo istinto di natura solo fino a quella età, nella quale essi hanno necessità di ricever il vitto da noi; perché allora che scorgiamo loro gli artigli acuti e le ali forti, quelli atti alla rapina, queste sufficienti al volo, con esso loro usiamo l'ultimo e perfettissimo termine di carità di più non amarli: non già perché negli uccelli si smorzi quel paterno affetto che anco dopo la morte de' cari figliuoli vivo si conserva in ogni padre, ma perché quella infinita dilezione, che ne' padri tanto ansiosamente fa cercar gli utili e i commodi de' loro figliuoli, così ricerca. Necessario dunque, non che utile, è l'amor de' padri verso i figliuoli loro, ma però solo fino a quella età, nella quale essi non sono atti alla fatica di procacciarsi il vitto: dannosissimo e affatto pernizioso, quando anco allora che essi hanno gli anni atti a saper co' sudori delle fatiche e delle industrie loro acquistarsi il vivere lautamente, lo somministrano loro. Che certo sommamente industriosi, come i nostri, sarebbero i figliuoli degli uomini, se solo fino al termine di quell'età gli amassero, che a noi ha prefisso il grande Iddio, e così come io a' miei figliuoli, allora che francamente gli ho veduti volare, per abbondante sostentamento della vita loro ho mostrate le siepi piene di passeri, così gli uomini a' figliuoli loro, divenuti già grandi e fatti uomini, le corti de' prencipi, le cittadi metropoli de' regni, siepi piene di passeri d'infiniti negoci, additassero; perché, non oziosi e inutili pezzi di carne sepolti nell'infingardaggine e nella ignoranza di tutte le cose, ma delle virtuose loro industrie onoratamente sostentassero la vita loro. — Udito ch'ebbe Apollo precetto agli uomini tanto necessario, dopo sommamente averlo lodato, a quello sparaviere sicura e onorata stanza deputò in Parnaso; poi così disse: — Ora finalmente, dilettissimi miei virtuosi, siamo venuti in chiara cognizione che nelle cose pertinenti alla conservazione e propagazion loro, intiera e molto perfetta sapienza avendo l'immortal Iddio infusa negli animali bruti, la vera filosofia, che fa gli uomini saggi e alla quale con lo studio continovo di una perpetua speculazione essi deono attendere, è osservare i naturali istinti loro, e diligentemente praticarli nelle cose proprie: ché così, non co' capricci delle sètte diverse de' filosofi, tra essi tanto discrepanti di opinione, ma vivendo co' santi e prudenti precetti naturali, felicissima meneranno la vita loro; e così come gravissimo disordine sarebbe che gli uccelli e gli altri animali bruti della terra fino all'ultima vecchiezza de' figli loro li pascessero nel nido e ne' loro covili, così fa bisogno confessare che pessimamente si consegliano que' padri, che, maggiore studio ponendo in accumular le grandi eredità di ricche rendite a' figlioli, che in lasciar loro quel prezioso e sempre durabile patrimonio delle buone lettere, che il fuoco non può consumare, le inondazioni de' diluvi non possono disertare e la rapacità de' tiranni non vale a tôrre, invece di uomini utili alla casa loro, alla patria e al mondo, infelicissimamente allevano pezzi di carne inutili e grandemente viziosi: i quali, non sapendo in qual altra cosa impiegar la vita loro, per altrui parer veri gentiluomini cingendo la spada al fianco, imitano quelle infelici formiche, le quali allora certo indizio dànno di dovere andare in ruina, che mettono le ali. Perché chiara cosa è che con le lettere si accumulano que' patrimoni grandi, che l'uso delle armi mandano poi in ruina. —</p>
<p>Così disse Apollo, quando avanti Sua Maestà comparve il tanto famoso Filippo Comines, signore di Argentone. Questo onorato personaggio a Sua Maestà e al venerando senato letterato mostrò gli scritti delle sue famose <title>Memorie</title>, e appresso fece istanza che col nome dell'autore fossero consecrate alla immortalità. Fatta ch'ebbe l'Argentone la sua domanda, Apollo al prencipe del collegio istorico Tito Livio comandò che sopra le <title>Memorie</title> dell'Argentone facesse la sua relazione. Allora Livio disse che egli non sapeva vedere con qual fondamento quel signor francese chiedeva che que' suoi scritti fossero posti tra le dotte fatiche degl'istorici che si conservano nella biblioteca delfica, quando in essi non si scorgeva gravità di stile, non forza di eloquenza, non tessitura ben ordinata de' tempi, non frequenza di sentenze, non concioni, non altra qualità degna anco di mediocre istorico; ma che più tosto, a guisa delle vane fatiche de' romanzi spagnuoli, in più capitoli scioccamente avendo egli, nella gravissima materia de' fatti di due gloriosissimi e fortissimi prencipi (il primo sagace, il secondo prode, quanto ad ognuno era noto essere stati il re di Francia Lodovico undecimo e Carlo, duca di Borgogna), tessute quelle sue <title>Memorie</title>, più lo stimava degno di essere posto tra gli scrittori de' romanzi che nella classe istorica. Questa relazione di Livio di così poca soddisfazione fu ad Apollo, che non senza qualche alterazion di animo così li rispose: — Livio, gli ultimi requisiti, ch'io per beneficio de' miei virtuosi ricerco in un perfetto istorico, sono quei che dalla tua relazione mi son avveduto che stimi i primi. L'istoria è cibo non delicatamente condito per solo dar gusto al palato della curiosità, ma sostanziosamente imbandito per lautamente pascer l'animo: e però, più della dilettazione, si ha in essa riguardo all'utilità; e grandemente t'inganni se credi che allo studio dell'istoria altri attenda per imparar la frase di una ben tersa lingua greca, latina, italiana, fiancese, ma il solo fine di così onorato studio è far acquisto di quella prudenza, che solo si beve dalla frequente lezione delle cose passate. E benché io sommamente commendi la tua pomposa frase, il molto terso dir di Cesare, voglio però che tu sappia che queste, che tu stimi le prime, sono le ultime lodi di un perfetto istorico. L'anima dell'istoria, che lungo tempo viva la mantiene tra le genti e che sommamente cara la rende ad ognuno, è la verità e l'esplicar i più reconditi consegli, i più occulti pensieri de' prencipi e gli artifici tutti, ne' quieti tempi della pace e nelle turbulenze della guerra, usati ne' governi degli Stati loro: i quali, ancor che sieno scritti nel vilissimo latino bartolesco, tanta dilettazione tuttavia dànno agli animi virtuosi, che eterni rendono gli scritti di colui che ha ingegno di saper tessere istorie tali. E tra questi tanto principale io stimo il giudiziosissimo Comines, che non solo degnissimo lo giudico della stanza di Parnaso, ma il primo luogo comando che li sia consegnato tra gl'istorici tutti francesi. —</p>
<p>Già l'ora molto era tarda, e Apollo, nell'attentamente ascoltar la lezione di tanti scritti e nell'udir le domande di così gran numero di letterati più che molto essendosi affaticato, non poco pareva affannato. Quando il Berni, il Mauro, il Molza e altri piacevoli e gioviali poeti, affine di rallegrar l'animo di Sua Maestà, nella curia fecero entrare un poeta così sordidamente vestito, che, tutto essendo stracci sopramodo affumicati, poco dissimile era da uno spazzacamino. Costui con risa grandi del senato si condusse avanti Apollo, al quale con una scompostissima riverenza presentò un suo poema molto unto. Allora Sua Maestà li domandò chi egli fosse; al quale avendo egli risposto che era l'autore del famoso poema di Bove di Antona, Apollo mostrò di aver cognizione di lui, e li disse ch'egli era l'Ariosto de' pizzicaroli; appresso poi con attenzion tale lesse Apollo un canto intiero di quel poema, che, alcuna volta inarcando fino le ciglia, grande ammirazione diede ad ognuno che in cosa di tanta inezia Sua Maestà pure avesse potuto fissar lo sguardo suo. Apollo, che della maraviglia de' suoi letterati si avvide, disse loro ch'egli grandemente ammirava quello scrittore da essi tanto schernito e beffato, poiché, sapendo egli poco, aveva avuto animo di scriver molto: cosa che doveva fare arrossir molti di essi, che, sapendo molto, avevano scritto poco; e che bruttissima e affatto indegna di uomo virtuoso era la scusa di molti, che dove aveva scritto ii sovrano ingegno di Virgilio non più occorreva far versi, e che le materie di medicina trattate da Ippocrate e da Galeno non dovevano esser toccate da altri, e che indarno scriveva delle matematiche colui che ben aveva considerati gli scritti di Euclide. Perché libro alcuno non si trovava che in qualche sua parte non fosse buono, e che in molti poeti latini, in più scrittori di medicina e in non pochi autori di matematiche si trovavano concetti e dottrine non solo uguali, ma migliori e di Virgilio e di Ippocrate e di Euclide; e che grandemente odiosi gli erano alcuni ingegni, che, in varie scienze avendo avuti talenti nobilissimi da eterna render la fama loro, l'ozio, l'infingardaggine e l'orrore, in che avevano la fatica dello scrivere, ricoprivano con la modestia.</p>
<p>Ma allora appunto che Apollo al Platina comandava che nella sua pasticceria per guattaro pigliasse quel succido poeta, con ispavento di ognuno le campane tutte di Parnaso strepitosamente furono udite sonare all'armi; e poco appresso il Muzio iustinopolitano, tutto affannato essendo entrato nella curia, diede la spaventevol novella che, le monarchie con le republiche tutte dell'universo essendo venute alle mani, se tosto non vi si rimediava, erano per fare un sanguinoso fatto di armi. Apollo, ancor che nel punto di caso tanto repentino da se stesso avesse saputo pigliar risoluzione degna del suo alto sapere, in cosa nondimeno di così gran pericolo, benché tumultuariamente, volle udire il parere del suo Conseglio segreto di Stato; e tuttoché i più consegliassero che con le guardie ordinarie del palazzo, con le due legioni de' poeti satirici e co' soldati pretoriani lirici si dovessero ismorzare le prime faville di fuoco tanto pericoloso, e che la real persona di Sua Maestà si fosse dovuta riservar per li rimedi più urgenti e allora che le altre speranze fossero mancate, appresso Apollo nondimeno prevalse il solo parer di Tacito, il quale risolutamente disse: "<foreign lang="lat" rend="italic">Ire ipsum et opponere maiestatem imperatoriam debuisse cessuris, ubi principem longa experientia, eumdemque severitatis et munificientiae summum vidissent</foreign>". Onde Apollo a gran passi s'inviò verso Parnaso, dove l'ordinarie guardie degli arcieri poeti provenzali e la compagnia delle corazze de' letterati italiani, che in molta fretta erano state mandate innanzi, non solo trovarono le strade più principali essere state sbarrate e il fòro massimo con buoni corpi di guardie assicurato, ma le abitazioni tutte delle monarchie e delle republiche ben fortificate e armate di gente, e che così i monarchi come i consoli, i duci, i confalonieri, i borgomaestri e gli altri capi delle republiche con le picche abbassate pur allora erano per dar dentro e animosamente attaccar la zuffa, quando, dalla corte reale che si approssimava, i prencipi e le republiche essendosi accertate della venuta di Sua Maestà, in tal venerazione ebbero la real sua persona, che, in terra avendo gettate le armi, con timor grande di essere stati veduti e riconosciuti, corsero ad appiattarsi: cosa che ad ognuno chiaramente fece conoscere quanto in simili ed in altri casi di urgente pericolo negli animi de' sudditi vaglia la real presenza di un prencipe che da' suoi popoli sia benamato e temuto. Quietati che in questo modo furono i rumori, Apollo, come prima giunse alle sue stanze, a sé fece chiamare le monarchie e le republiche tutte residenti in Parnaso; e, ognuna prontamente essendo comparsa, al consolo Marco Marcello chiedette che la vera cagione li facesse sapere di que' tumulti. Disse allora il consolo che in un drappello, dove in compagnia di molti monarchi si trovavano più consoli romani, duci veneziani, confalonieri fiorentini e borgomaestri alemanni, ragionandosi qual fosse più prestante governo, la monarchia o le republiche, Filippo Maria Visconti, duca di Milano, aveva ardito dire che le republiche tutte, e più particolarmente le aristocrazie, erano insopportabili signorie di più tiranni; e che, i serenissimi duci della Libertà veneziana, come quelli che godono la più perfetta aristocrazia che giammai abbia avuta il mondo, avendoli data mentita, le monarchie tutte e le republiche, le quali quella differenza avevano fatta comune, come Sua Maestà aveva udito, erano venuti alle mani. Tanto maggior disgusto ad Apollo diedero queste cose, quanto per un suo editto, pubblicato molto tempo prima, sotto gravi pene aveva comandato che di quistione tanto antica e appo i letterati di già divenuta rancia, ad alcuno più non fosse lecito disputare; ma che ognuno fosse obbligato contentarsi dello stato nel quale si trovava. Appresso poi al duca Filippo, solo autore di quel disturbo, si rivoltò Apollo: al quale disse che, poco consideratamente avendo sparlato delle aristocrazie, doveva sapere che gli Stati di buon governo dai tirannici si conoscevano dalla quieta e lunga vita loro; perché le tirannidi, mai sempre essendo piene di congiure di nobili e di ribellioni di plebei, tosto mancavano. E che dalla lunghezza del tempo nel quale la floridissima republica veneziana era vivuta, e dalla perpetua pace ch'ella gode in casa, altri chiaramente scorgeva la molta soddisfazione che sotto il felicissimo governo di lei godeva il popolo veneziano; e che per meglio far lui e tutti gli altri monarchi, che ivi si trovavano in sua compagnia, capaci di quella apertissima verità ch'egli diceva loro, voleva ricordarli un caso ultimamente succeduto in Vinegia, il quale altrui mirabilmente faceva conoscere quale e quanta fosse la modesta libertà nella quale ognuno viveva in quella ben ordinata republica. Perché Vettore Calergi, nobil veneziano, nella sua morte solo avendo lasciata una figliuola con la ricca dote di mezzo milion d'oro, le nozze nondimeno di così facoltosa giovane dalla nobiltà veneziana con termini di così civil modestia furono ambite, che la madre di lei con somma quietezza potette maritarla a chi meglio le parve: la quale con onorata e prudente risoluzione per marito di sua figliuola elesse Vincenzo Grimani, nobile veneziano, più prossimo al sangue della sua figliuola. — Ora io domando a voi, Filippo, che ingenuamente mi diciate quello che di questa giovane sarebbe avvenuto, se caso tale fosse accaduto nello Stato di uno di voi altri monarchi. — Per rispondere a Vostra Maestà con quella ingenuità di animo e libertà di lingua che si conviene in questo luogo, senza dubbio alcuno — disse allora il duca, — quando cosa tale fosse succeduta nello Stato di prencipe alcuno, tali disegni averebbono fatto sopra così ricca dote degna di regina, che con violenza grande, ricoperta però col manto della carità verso la giovane, averebbono carcerata la madre di lei, rinchiusa la giovane in un monasterio o in altro luogo; e tanta bruttezza solo averebbono commessa per giungere al desiderato fine di arricchir con quella immensa dote qualche briccone lor favorito: che di questi casi in Italia e fuori, a' miei tempi e a quelli degli altri, ne sono succeduti più di quattro, tutti dignissimi di esser aggiunti alle lettere di Fallari da Agrigento.</p></div2>
<div2 type="capitolo">
<head>Ragguaglio XV</head>
<argument><p>In un pubblico congresso, contra l'usato stile della corte febea, avendo la Forza pretenduto di precedere alla Riputazione, quella serenissima dama con ottima risoluzione rimedia alla sua riputazione posta in grave pericolo.</p></argument>
<p>Che la Riputazione in tutti i pubblici luoghi e in ogni sorte di congresso dalla Forza mai sempre abbia avuta la precedenza della man destra, cosa molto nota è in Parnaso. Ma accadde l'altra mattina che, mentre Apollo solennemente faceva l'entrata nel segno di Leone, la Forza, come le dettò il suo terribil genio nato alle insolenze, ebbe ardire di voler precedere alla Riputazione; la quale, se in quella occasione con servirsi della sua mirabil destrezza non avesse saputo superar così pericoloso intoppo, riceveva per certo qualche notabile affronto. Molto disgustata nondimeno ella rimase della brutta petulanza che quella sua nemica aveva mostrata verso lei; onde i virtuosi, tanto devoti di così eccelsa prencipessa, le fecero animo, e l'esortarono in modo alcuno a non tollerare l'insolenza di quella temerità, e le dissero di più che si ricordasse che ella era il braccio diritto di tutti i potentati e l'unico istromento col quale i prencipi signoreggiavano il mondo; che però facesse cuore, e si risolvesse cimentarsi con quella temeraria, la quale con la sola maestà della sua persona al primo incontro talmente averebbe abbattuta, che, come mille altre volte era accaduto, con facilità grande la si sarebbe cacciata sotto i piedi. Con mirabil quietezza di animo e con umanissime parole a que' virtuosi suoi amorevoli, che così l'inanimavano, rispose la Riputazione ch'ella sommamente amava la buona volontà che scorgeva in essi, ma che né lodare né seguir poteva il conseglio che le davano. Che però si ricordassero che, la macchina tutta della sua possanza, autorità e grandezza essendo fondata non nelle forze degli eserciti armati, non nella sicurezza delle cittadelle inespugnabili, ma nella sola opinion degli uomini tanto incerta, tanto variabile, facea bisogno che in quella sua avversità procedesse con circonspezioni grandi, con destrezze mirabili: e che tra lei e la Forza si trovava la grandissima disparità: che questa, sconfitta, facilmente ritornava a rifarsi e con émpito maggiore attaccava la seconda battaglia, tanto più pericolosa per lei, quanto alla sua ordinaria potenza averebbe aggiunta la violenza dello sdegno e la vergogna della prima sconfitta: ma che, s'accadeva ch'ella al primo incontro con la sola maestà della sua persona e con l'autorità del solo suo sguardo non atterrasse la sua nemica, che, a guisa d'elefante che caduto in terra più non può risorgere, affatto rimaneva spogliata di quella sua grandezza, che le arrecava la pubblica venerazione che le hanno le genti: considerazioni tanto più necessarie in lei, quanto non altra cosa più aveva sperimentato esserle di pericolo, che con la violenza delle armi voler mantener grande quella autorità, quella riputazione, che solo vedeva esser fondata nell'opinione delle genti. Ma che all'indennità della sua autorità ella averebbe proveduto con gli ordinari suoi rimedi, e che con le solite sue armi si sarebbe cimentata con la Forza, e che sicuramente averebbe vinto. Poi soggionse che la Forza que' termini di straordinaria insolenza usava verso lei, non perché le fosse cresciuta la potenza, ma perché per alcuni suoi privati disordini in lei vedeva mancato il decoro, la maestà e l'antica venerazione delle genti. Dette ch'ebbe a que' suoi amorevoli queste parole, si partì la Riputazione, e poco appresso si ritirò nel suo alloggiamento: di dove per alcuni mesi non fu veduta uscir mai, ma con somma severità attese a corregger se stessa, dando perpetuo bando agl'interessi privati, a' quali per troppo apertamente essersi data in preda, chiaramente conosceva che molto le si era scemato il credito; appresso poi, con la scopa di una rigida riforma, tutta si occupò in nettar la sua casa da ogni sorte di sordidezza e di viltà: dalla quale esterminò ancora l'avarizia, la soverchia ambizione e ogni altra privata passione disonesta e scandalosa. Corretti poi che questa principessa ebbe i disordini privati, una mattina, che presente doveva trovarsi a certo atto pubblico, si abbellì e ornò tutta di bontà di animo, di schiettezza di cuore, di liberalità e delle altre sue più pregiate virtudi; e, col nobilissimo manto che si pose indosso dello sviscerato amore verso le persone meritevoli e della pubblica carità, con tanta maestà comparve dove dalle altre serenissime virtudi era aspettata, che tale venerazione destò di sé e tanto rispetto, che la Forza stessa, così grande fu la divozione che le entrò nell'animo, fu veduta tremare e in quella occasione non solo con la solita riverenza concederle la debita precedenza della man destra, ma con sommission servile fino per grazia molto singolare chiederle la prerogativa di poter in quella solennità portarle lo strassico.</p></div2>
<div2 type="capitolo">
<head>Ragguaglio XVI</head>
<argument><p>L'illustrissimo conte della Mirandola Giovan Francesco Pico, per poter con quiete maggiore attendere a' suoi studi, appresso monsignor Dino da Mugello, auditor della Camera in Parnaso, fa istanza che i signori riformatori, per lo troppo strepitoso mestiere che sempre esercitano, partino dal suo vicinato; e nella sua domanda non è esaudito.</p></argument>
<p>Perché le contese che ora, più di quello che facessero giammai, ostinatissimamente regnano tra i due supremi lumi della filosofia, Platone e Aristotile, in Parnaso hanno partorite le due importantissime sètte de' filosofi platonici e peripatetici, le quali il collegio tutto de' letterati empiono di fastidiose dispute e di molto pericolose controversie, Apollo, che non di altra cosa sente gusto maggiore che della quiete e buona pace che vede regnar tra i suoi virtuosi, molti mesi sono all'illustrissimo Giovan Francesco Pico, conte della Mirandola e signor della Concordia, diede il carico di concordare controversia di tanto rilievo; il quale s'intende che tanto ha in essa sudato, che già l'opera si vede ridotta a buon termine. Ma, perché negozio di tanto peso ha bisogno di somma quiete, grandissima incommodità al Pico dà la casa de' signori riformatori, che contigua sta alla sua abitazione; perché questi, col perpetuo e grandissimo strepito che fanno col mestiere c'hanno per le mani di continovamente pestar l'acqua nel mortaio, di gran travaglio sono all'opera di quel virtuosissimo signore. Onde il Pico ier mattina comparve avanti monsignor reverendissimo Dino da Mugello, auditor della Camera in Parnaso, e chiedette di poter godere il privilegio degli scolari, di cacciar dal suo vicinato le arti strepitose. A monsignor Dino risposero i riformatori che proporzion alcuna, che buona fosse, non dandosi tra l'importantissimo negozio loro di riformar gl'ignoranti, immersi nel fango di tante corruttele, col concordare le frivole controversie de' filosofi, in modo alcuno non dovevano essere incommodati; e che ad ognuno era noto che i prencipi, col solo artificio di mantener la casa della Riforma aperta, negli Stati loro operavano effetti molto grandi. A queste cose replicò il Pico ch'egli grandemente scandalizzato, nonché maravigliato, rimaneva della sciocca pretensione che di loro stessi avevano i riformatori: la vanità dell'esercizio de' quali benissimo si conosceva dal non udirsi da così lunghe fatiche loro altro che strepito infinito senza frutto alcuno. Riprese allora monsignore Dino il Pico, e liberamente li disse che non altra cosa più necessaria e di maggior conseguenza si dava in qualsivoglia Stato, che la casa dei riformatori perpetuamente si vedesse aperta e facesse rumore; perché grandissimi erano i frutti che uscivano da essi, ma che non tutti gli uomini avevano giudizio da saperli conoscere: poiché non per introdurre il bene nel mondo e la virtù tra le genti da prencipi sagaci negli Stati loro erano state introdotte le riforme, ma solo affine che per freno e per fortissimo riparo servissero agli abusi, acciò tanta forza non pigliassero, che in pochi anni liberamente e senza ostacolo alcuno appestassero l'universo. Oltre che operavano ancora il mirabilissimo effetto di perpetuamente appresso i sudditi mantenere il prencipe in riputazione, mostrando loro ch'egli con una ottima mente invigilava al ben universale; essendo costume degli uomini di così contentarsi della retta volontà che scorgono ne' prencipi, come de' buoni effetti che si veggono uscir da essi: cosa altrettanto vera, quanto l'ultimo e maggior errore, che potevano commettere quelli che dominavano, era, rilasciando la briglia alle corruttele e agli abusi, far conoscere ad ognuno che dietro le spalle si erano gettata la cura del mondo.</p></div2>
<div2 type="capitolo">
<head>Ragguaglio XVII</head>
<argument><p>Dalle Libertadi più famose di Europa essendo Tacito stato escluso dalla casa loro, egli con Apollo gravemente se ne querela, e da quelle serenissime dame con sua molta riputazione di nuovo vien ricevuto e accarezzato.</p></argument>
<p>Tuttoché l'eccellentissimo Gaio Cornelio Tacito in questa corte di Parnaso venga riputato l'oracolo delle cose politiche, e che però stimatissimo sia da' maggiori monarchi di Europa, perché nondimeno l'invidia mai sempre è stata capital nemica della virtù, è accaduto che alcuni maligni co' perpetui mali uffici loro di modo a tutte le più caste republiche, le quali riseggono in questo Stato, odioso hanno reso così insigne personaggio, ch'elleno alcuni giorni sono concordemente gli proibirono l'ingresso della casa loro. Onde la stessa serenissima Libertà veneziana, che, più di ogni altra facendo professione di esattissima castità, sommamente preme di star lontana anco dalle sospizioni, l'altra mattina gli serrò la porta della sua casa in faccia: stimando queste serenissime principesse non esser di loro riputazione la conversazione di colui che in concetto delle genti è di esser il vero maestro, l'unico architetto delle più crudeli tirannidi. Grave querela e in voce e in iscritto non solo con tutte le republiche residenti in questo Stato, ma con la stessa Maestà di Apollo fece subito Tacito di così segnalato affronto; col quale con alterazione e commozione straordinaria di animo gravemente si dolse che da' suoi antichi malevoli sceleratissimamente era stato assassinato, e che la verità era che le antiche e le moderne republiche né a Platone né ad Aristotile né a Licurgo né a qualsivoglia altro institutore o legislatore del viver libero averebbono portato obbligo maggiore che a lui, quando dal giudicio degli uomini dotti e non appassionati le fatiche de' suoi <title lang="lat">Annali</title> e le sue <title lang="lat">Istorie</title>, come si conveniva, fossero state esaminate e ben considerate. Alte radici negli animi di quelle famosissime Libertadi gettarono queste querele; le quali, per non disgustar fuor di ragione scrittore di tanta eccellenza e per assicurarsi di non apportar danno alcuno agl'interessi delle cose loro proprie, fecero risoluzione di congregarsi tutte nel famoso tempio della Concordia, affinché unanimemente risolvessero se alla loro riputazione compliva la domestica conversazione di Tacito. E dopo lunga disputa concordemente decretarono tutte che la pratica anco familiare di così politico e salato scrittore alle republiche molto più era necessaria che alle monarchie, mercé che avevano toccato con mano che nello scriver la vita di Tiberio il fine di Tacito non, come molti poco intendenti degli affari di Stato avevano pubblicato, fu il formare il tipo di un esatto tiranno, ma che quel mirabile scrittore con la tanto particolar narrazione delle enormi crudeltadi, non meno dell'immanissimo Tiberio che di Caligola, di Claudio, di Nerone e degli altri crudelissimi Busiri che imperarono poi, usate contro la nobiltà romana, non altra intenzione ebbe mai che di far conoscere a' senatori delle republiche in quali deplorande calamità incorrono, quando, preponendo gli odii delle private passioni, gl'interessi de' propri commodi alla pubblica utilità, da crudeli tiranni scioccamente si lasciavano rubare quella preziosa gioia della libertà della patria, che da essi con tanta diligenza dee esser ben conservata e custodita. Perché essendo precetto esattamente praticato da' tiranni, che per sicuramente regnare sono forzati fino dall'ultima radice estirpar la nobiltà tutta che prima comandava, le immanità di Tiberio e degli altri fieri carnefici, che dopo lui succederono nell'imperio romano, non per mala qualità di animo sitibondo del sangue umano furono usate da essi, ma per termine di necessaria politica, per ragione di prudenza tirannica.</p></div2>
<div2 type="capitolo">
<head>Ragguaglio XVIII</head>
<argument><p>Il Cieco da Forlì, famoso cantimbanco italiano, con maraviglia di tutto il senato virtuoso da Apollo essendo stato ammesso in Parnaso, da Sua Maestà è adoprato in un carico importante.</p></argument>
<p>Cristofano de' Sordi, detto il Cieco da Forlì, famoso cantimbanco italiano, quegli al quale è fama che la serenissima Euterpe, in contracambio della ricetta che le insegnò di farsi biondo il crine, desse la facil vena di cantar i milioni de' versi all'improviso, già sono passati molti anni che si truova alle porte di Parnaso; di dove perpetuamente, ora con umilissime preghiere, talora con calde instanze e molto spesso con importune querele, talmente annoiate ha le orecchie di Apollo, che la settimana passata con risa de' letterati tutti di questo Stato ebbe ardire di far affiggere ne' più principali e famosi luoghi di Parnaso pubblici cartelli, ne' quali fece sapere che, se tra i letterati poeti spirto alcuno gentile si trovava che nel cantar con la lira in mano versi all'improviso avesse voluto cimentarsi seco, egli nel campo aperto di Euterpe lo sfidava: dove a qualsivoglia chiaramente averebbe fatto conoscere che in Parnaso non si trovava poeta alcuno di così abondante vena, ch'avesse potuto sostener l'incontro del profluvio de' suoi versi cantati all'improviso, e che fosse stato degno di pur portarli dietro la lira. Apollo, che per lo passato sempre schernite aveva le vane pretensioni di quell'uomo indegno, giovedì mattina nel pubblico senato de' letterati di proprio moto al nome di lui decretò l'immortalitade; e appresso comandò che con l'ordinaria pompa di una solenne comitiva fosse ammesso in Parnaso e introdotto alla sua presenza. La mattina dunque seguente, al Cieco da Forlì fu aperta la porta trionfale, per la quale entrano i virtuosi che da Sua Maestà sono giudicati degni della gloriosa stanza di Parnaso: ma con tanto rancore de' baroni letterati, di ogni altro prencipe poeta e di tutti i potentati di questa corte, che appunto allora ch'egli pose il piede nella soglia della porta, un gran monarca fu udito dire che anco Parnaso cominciava a divenir stanza di uomini triviali, poiché fino vi si ammettevano i cantimbanco e i ciurmatori. Queste parole, dette con voce alquanto alterata, furono udite dal Cieco; il quale alla sua guida subito dimandò chi fosse stato quello che di lui così malamente aveva sparlato. — Taci — rispose allora la guida, — o cieco, càvati il cappello e, come ti si conviene, con una molto profonda riverenza onora chi ti ha ingiuriato, perché è stato il potentissimo re d'Inghilterra Enrico ottavo. — Allora arditamente così disse il Cieco: — Messer Enrico, se volete fare l'Orlando e affogar le persone con le bravate, ritornate in Inghilterra, che in Parnaso tutti siamo uguali; e se i cantimbanco fossero indegni della stanza di Parnaso, non so come vi sareste capitato voi, che ben sapete con quali ballotte avete ciurmati gl'Inglesi. — Per risposta cotanto mordace grandemente si alterò il re Enrico, per se stesso di genio furibondo, e volle avventarsi alla barba del Cieco, che molto è lunga, per carporirgliela tutta; ma si raffrenò quando bene ebbe considerata l'imprudenza grande che commettono gli uomini onorati allora che di parole gareggiano con chi non ha riputazione da perdere. Come prima dunque il Cieco giunse avanti il cospetto di Apollo, dalla sua guida si fece dar la celeste lira fabbricata dal virtuoso Pietro Petracci, che poco prima aveva ricevuta d'Italia, e animosamente addimandò a Sua Maestà che lo favorisse di proporgli un soggetto, sopra il quale, alla barba de' poetucci stitici che quaranta settimane si spremevano per far un misero sonetto, si proferiva di cantar cento ottave all'improviso. Si burlò allora Apollo del Cieco, che co' deboli versi suoi fatti all'improviso pretendesse di dar soddisfazione in quel luogo, dove co' ben limati versi loro, fatti al lume della candela, difficilmente riuscivano i più virtuosi poeti; e così gli disse: — Cieco, io non già per dilettazion ch'abbia de' tuoi versi cantati all'improviso ti ho ammesso in questo luogo; ma solo acciò nel pubblico ginnasio, che ti sarà consegnato, a' miei letterati diligentemente insegni l'arte importantissima di bene e sicuramente camminare. — Allora Girolamo Morone, segretario de' duchi Sforzi di Milano, udito ch'ebbe che i ciechi nelle pubbliche scuole dovevano insegnar a camminare a que' che ci veggon lume, proruppe in un apertissimo riso; al quale Apollo, senza punto alterarsi, così disse: — Io, o Morone, compatisco questa tua maraviglia, la quale dalla faccia tanto attonita di questi miei dilettissimi letterati veggio esser comune a molti. Ma sappi che le strade del presente secolo così essendo petrose e piene di mali passi, come pruova ognuno, i ciechi, che camminano adagio, appoggiati alla guida, col bastone in mano, che alzano i piedi e vanno a tentone, mirabilissimi sono per insegnare a sicuramente camminare a quegl'ingegni frettolosi, a quegli spiriti vivaci, inconsiderati e violenti, che, impazienti essendo di ogni circonspezione, in sommo orrore hanno la considerata e matura tardanza; e di questa verità, ch'io ti dico, mi piace che tu, non solo a te stesso, ma ad ognuno sia chiaro esempio. — Poi voltatosi Apollo al Cieco, gli comandò che per mano pigliasse il Morone, e che con esso lui camminasse dugento passi: come subito fu fatto; e accade che, mentre il Cieco e il Morone così camminavano, il Cieco col bastone, col quale andava a tentone, benissimo si avvide di esser giunto ad un mal passo, e però ritenne il Morone, che, affrettandosi a camminare, inavvertentemente voleva passarlo; e gli disse: — Férmati qui, Morone, ché siamo giunti ad un rompicollo; alza il piede, e bene assicuriamoci del vado di questo trabocco, e, come fo io, col tuo bastone minutamente tasta tutti i luoghi e con diligenza misura la larghezza, la lunghezza e la profondità di questa buca, se non vogliamo precipitarvi dentro: apri l'occhio del giudicio, che è il vero lanternone, che, ne' tempi più bui, ne' passi pericolosi altrui serve per chiaro sole. — Esattamente fece il Morone quanto dal Cieco gli fu comandato; e, sebbene con molta pena e con lunghezza grande di tempo, felicemente alla fine superò ogni intoppo, e varcò il passo pericoloso. Comandò allora Apollo al Morone che si rivolgesse indietro, e che maturamente considerasse la voragine che con la guida di un cieco felicemente aveva passata; il che avendo egli fatto, pieno di confusione e di spavento, corse ad inginocchiarsi a' piedi di Sua Maestà; e, del suo riso chiedendoli umilissimo perdono, confessò che con la guida di un vil cieco con prosperità grande aveva varcato quel mortal passo del fraudolente marchese di Pescara, che di nuovo gli si era attraversato ne' piedi, nel quale, allora che egli era guidato dalla scorta de' maggiori prencipi d'Italia, miseramente vi ruppe il collo.</p></div2>
<div2 type="capitolo">
<head>Ragguaglio XIX</head>
<argument><p>Luigi Alemanni, con una elegantissima orazione avendo raccontate le lodi della nazion francese, trovandosi poi di quella sua azione pentito, chiede ad Apollo licenza di poter cantar la palinodia, e da Sua Maestà è ributtato.</p></argument>
<p>Luigi Alemanni, nobilissimo poeta fiorentino, dapoiché dall'esercito dell'imperador Carlo quinto fu espugnata la sua patria, crudelmente si pose ad odiar la nazione spagnuola: azione che gli averebbe acquistato l'amor di tutti gli Italiani, se tanta sua gloria non avesse oscurata con la commune ignoranza di molti moderni Italiani, di non saper odiar gli Spagnuoli senza dechiararsi parziali amici de' Franzesi: de' quali l'Alemanni tanto si innamorò, che, con maraviglia grande di Sua Maestà, le chiese licenza di poter in lode di lei recitar una pubblica orazione: risoluzione che non solo a lui in particolare, ma che alla nazion tutta italiana apportò vergogna infinita, biasimando ognuno che un poeta fiorentino di tanto grido celebrasse le lodi di quella nazion francese, dalla sola ambizion della quale l'Italia riconosce i mali della presente servitù. Fece dunque l'Alemanni la sua orazione, e con esaggeratissime lodi celebrò le glorie della nazion franzese, la quale, percioché sola diede in mano di Cesare quelle armi della tirannide, con le quali quell'uomo ambizioso uccise poi la libertà della sua patria, chiamò distruggitrice della famosa Libertà romana. Disse che i Franzesi nell'Africa, nell'Asia e nell'Europa avevano guerreggiato con perpetue vittorie, regnato con gloria infinita. Chiamò la monarchia francese trionfatrice dell'universo, flagello de' suoi nemici, e unico istromento di quel rimanente di libertà che avanza in Italia. Attestò per cosa vera la francese esser la più numerosa nazione che vegga il sole, e il regno di Francia chiamò ricco, fertile, armato, unito, forte, popolato e devoto al suo re: tutte qualitadi che disse esser necessarie ad un regno che voglia esser tenuto in concetto di formidabile ed eterno. Infinito séguito di Francesi apportò quella orazione all'Alemanni; onde, da numero grande di baroni di quella nazione straordinariamente vedendosi egli accarezzato, facilmente si lasciò persuadere di andar in Francia; dove gli si verificò il pronostico che gli fecero prima gli amici suoi più cari, che, s'egli lungo tempo desiderava di viver affezionato a' Francesi, in ogni modo fuggisse la Francia; percioché nemmeno venti giorni fu l'Alemanni dimorato nella real corte della monarchia francese, che tali furono gli strapazzi che quelle genti fecero di lui, tali e tanti gli amari disgusti che li diedero, che l'infelice così mal affetto verso i Francesi fu forzato fuggirsi di Francia, come tutto innamorato di quella nazione vi era andato poco prima. Di modo che l'Alemanni con animo molto esacerbato si presentò l'altro giorno avanti Apollo; al quale disse che, in quella sua infelice orazione bugiardamente avendo esaggerate le lodi della nazion franzese, acciò la verità avesse avuto il suo luogo, chiedeva licenza di poter cantar la palinodia; poiché, per l'infelice esperienza ch'egli aveva fatta de' Franzesi, gli aveva ritrovati indiscreti, furiosi, impertinenti e sopra ogni umana creatura bizzarri, ingrati e non meno capitali nemici degl'Italiani, ancor che sappiano di avervi molti parziali, che si siano degl'Inglesi, degli Spagnuoli, degli Alemanni, de' Fiamenghi e di tutte le altre nazioni straniere. A questa domanda con allegro volto rispose Apollo che non solo gli negava la licenza ch'egli domandava, ma che strettamente gli comandava che in lode de' Franzesi di nuovo recitasse la medesima orazione, e che, tra le altre singolari virtù di quella bellicosa nazione, facesse menzione della gloria infinita che le arrecava il mostrarsi capitalissima nemica di tutte le nazioni straniere; della qual singolar virtù disse che tanto erano privi gl'Italiani, che nel ragionare, nel vestire, nel mangiare e in ogni altra loro azione non si vergognavano di esser divenuti vituperosissime scimie di tutte le più barbare e crudeli nazioni dell'universo. Intanto che, se gli Ebrei dominassero parte alcuna del mondo, era da credere che in grazia di quella vil canaglia molti di essi non si sarebbono arrecato a disonore il portar fino la berretta gialla, per mendicar con quella svergognata adulazione il verminoso tozzo di pane di una mendìca provisione.</p></div2>
<div2 type="capitolo">
<head>Ragguaglio XX</head>
<argument><p>Con molta sua riputazione avendo Corbulone fornito il tempo del suo governo di Pindo. da Apollo favoritamente gli è mandata la riferma per un altr'anno; la quale vien rifiutata da lui.</p></argument>
<p>Felicissimamente avendo Domizio Corbulone fornito il primo anno del suo governo di Pindo, da Apollo, che molto soddisfatto si chiamava di lui, favoritamente per l'anno futuro li fu mandata la riferma; e tuttoché Corbulone chiaramente conoscesse che il popol tutto del suo governo estremamente lo desiderava in Pindo, con tanta risoluzione nondimeno fece saper a Sua Maestà che quanto prima gli mandasse il successore, che, sebben prevedeva che Apollo sinistramente averebbe interpretata quella sua renitenza, di nuovo nondimeno fece instanza di esser mutato: e ne fu compiaciuto. Onde, essendo egli ritornato in Parnaso, da' virtuosi suoi amorevoli fu ricercato per qual cagione egli aveva rifiutata la riferma di quel carico che da molti altri soggetti grandi tanto era ambito. A questi rispose Corbulone che colui che sano voleva mantenere il corpo, grande la riputazione, faceva bisogno che così fattamente fosse padrone di sé, che dalla mensa sapesse partirsi con l'appetito e da' governi allora che i popoli più mostravano buona soddisfazione verso lui; perché gli officiali, ancorché inetti, il primo semestre sempre da' popoli erano adorati, amati il secondo, che i buoni il terzo cominciavano ad esser odiati, e che a capo ai due anni anco gli ottimi ammorbavano, non già per li demeriti loro, ma per lo vizio della soverchia curiosità de' popoli, i quali con la medesima facilità prendono a noia le cose buone che fanno le cattive; che però quel servidore e ministro del prencipe meritava nome di prudente, che, dopo un rilevato servigio fatto al suo signore, sapeva far la risoluzione di partirsi di corte e lasciare il padrone innamorato di lui, e non aspettava quel tempo infelicissimo, che in ogni corte giunge alla fine, di bruttamente esser cacciato di casa, se non per qualche nuovo e picciol demerito che tanto suol cancellare i grandi e vecchi benefìci passati, per quella sazietà almeno, che tanto è propria non solo del volgo ma de' prencipi ancora, di amar ogni giorno cose nuove e di sentir diletto anco nel peggiorare.</p></div2>
<div2 type="capitolo">
<head>Ragguaglio XXI</head>
<argument><p>Il serenissimo prencipe della republica veneziana Sebastiano Venieri dopo il suo ingresso in Parnaso fa instanza appresso Apollo di preceder a tutti i re e monarchi ereditari; e da Sua Maestà riporta decreto favorabile.</p></argument>
<p>Ancor che al serenissimo prencipe della republica veneziana Sebastiano Venieri, per segno di straordinario e rarissimo favore, anco avanti che egli ne facesse instanza, avesse Apollo in Parnaso decretato un luogo degno della virtù e della grandezza dell'animo di un tanto prencipe, egli nondimeno non prima ha voluto esser veduto in Parnaso, che sia stata terminata la controversia che avanti lo stesso tribunale di Sua Maestà verteva: a quale dei tre potentissimi collegatisi dovesse la gloria della vittoria navale che egli ottenne agli scogli Curzolari; la quale da Apollo essendo ultimamente stata decisa nel modo che si scriverà a suo tempo, il prencipe Veniero, mercore dopo le undeci ore, fece la sua pubblica e solenne cavalcata: la quale per questo fu pomposa e grandemente riguardevole, perché non ad altri fu lecito onorare, accompagnare e servire quel serenissimo duce nel suo ingresso che ad uomini liberi, in Parnaso rimirati con invidia, amati con tenerezza, onorati con ossequio tale, che da' virtuosi tutti meritamente sono chiamati re degli uomini privati. Straordinaria consolazione diede al collegio tutto virtuoso il considerar nella persona del Venieri a qual sublimità di grado il merito della virtù aveva condotto un uomo privato; ed infinita riputazione arrecò all'immortale republica veneziana, che, tanto largamente avendo premiato il valore di un suo senatore, alla sua nobiltà aveva spalancata quella porta del merito e dell'oprar virtuosamente, che molti monarchi o affatto tengono chiusa o per capriccio più aprono agl'indegni che a' meritevoli virtuosi. Nell'ingresso poi del prencipe, per cosa molto singolare fu notato che i Greci, i quali dopo la caduta dell'imperio loro, senza giammai rallegrarsi sono vivuti in una perpetua malinconia, in quella occasione nondimeno, pieni di grandissimo giubilo, con tanta allegrezza furono veduti danzare e festeggiare, come se il prencipe Veniero stato fosse della lor nazione, e l'allegrezza di quella pompa tutta fosse toccata ad essi. Hanno detto alcuni ciò essere accaduto perché i Greci, ridotti ora alla calamità di uno stato infelicissimo, non da altro potentato più sperano la redenzione della servitù loro, che dalla potentissima republica veneziana: della vittoria della quale, da quel prencipe ottenuta contra il tirannico imperio ottomano, come di cosa propria meritamente si rallegravano; oltreché infinitissimo contento dava loro il veder lo stesso prencipe dell'eccelsa republica veneziana portar l'abito antico e pomposo greco, quasi felice e sicuro presagio che nell'immortal republica veneziana allora si rinovellerà la grandezza dell'antico imperio greco, che nel suo giustissimo sdegno si sarà il grande Iddio placato contra lo scisma di quella nazione. Pochi giorni dopo così gran solennità, allora che i prencipi tutti col virtuoso senato de' poeti con pompa di bellissimo ordine andarono a visitar il tempio maggiore di questo Stato per supplicar la Maestà del grande Iddio a destar ne' cuori de' prencipi la liberalità verso i virtuosi, il serenissimo prencipe Venieri, che da' maestri delle cerimonie pegasee secondo l'antico stile fu posto tra gli altri duci della republica veneziana, arditamente disse che il suo vero luogo era precedere a tutti i re e a' maggiori monarchi ereditari dell'universo. Con riverenza grande supplicarono allora i maestri delle cerimonie il Venieri che volesse contentarsi del luogo solito, e che con quella odiosissima novità fuggisse il pericolo di dare e di ricever disgusti gravissimi a tutto Parnaso. A questi risolutamente rispose il Venieri che gli uomini dozzinali ubbidivano al solito, i suoi pari a quello che voleva il giusto; i quali, esattissimamente conoscendo quel che si conveniva loro, non vivevano, ma correggevano gli errori passati. Furono alcuni prencipi grandi che apertamente si risero della novità tentata dal Venieri; ma altri, conosciuti di finissimo giudicio, fino all'impallidirsene furono veduti temerla, e liberamente furono uditi dire che cosa da sciocchi era ridersi delle pretensioni degli uomini grandi, i quali, essendo bracchi di eccellentissimo odorato, non mai scuotevano la coda, che molto vicina non avessero la quaglia: perché gli uomini sensati facilissima stimavano la riuscita di quel negozio, ancorché molto arduo, nel quale gl'ingegni pari a quello del prencipe Venieri avevano posta la mano, e che faceva bisogno considerare che un tanto soggetto in quel giuoco così risolutamente non averebbe fatto del resto di tutta la sua riputazione, se non si fosse veduto un "cinquantacinque" in mano. I maestri delle cerimonie, come prima si chiarirono della deliberata risoluzione del Venieri, per ovviar agli scandali che in cosa tanto aromatica averebbono potuto nascere, volando corsero ad Apollo, al quale dissero quanto occorreva. Sua Maestà non solo, come credevano molti, non aborrì, ma contro l'aspettazione della maggior parte di que' virtuosi che le erano allato, sommamente ammirò la pretensione del prencipe Venieri: e grandemente attonito rimase che solo quell'uomo, veramente singolare, quell'inconveniente avesse conosciuto, che da numero quasi infinito di prencipi elettivi, che si veggono in Parnaso, non era stato avvertito; e percioché nella dilazione della risoluzione manifesto pericolo si correva di scandalo grave, e il negozio aveva bisogno di presta spedizione, senza altramente far citar la parte, usando la plenitudine della potestà ch'egli ha sopra i suoi letterati, in quello istante decretò che al prencipe Venieri sopra le monarchie tutte ereditarie fosse data la precedenza ch'egli chiedeva, e liberamente disse che "<foreign lang="lat" rend="italic">generari et nasci a principibus fortuitum, nec ultra aestimatur</foreign>"; che però non solo somma ingiustizia, ma infinita ignoranza era che le monarchie ereditarie, che senza precedente merito alcuno dalla sola cieca fortuna e dalla ragion del sangue erano date a' prencipi, quali essi si fossero, nel suo Stato, dove la sola altrui virtù era avuta in considerazione, fossero vedute preceder a que' soggetti di valore, che con l'istromento di una rara virtù, di un singolar merito, in una ben regolata elezione di più virtuosi elettori si avevan saputo acquistar il principato.</p></div2>
<div2 type="capitolo">
<head>Ragguaglio XXII</head>
<argument><p>Apollo, grandemente commosso a pietà nel vedere un misero soldato, che in una fazion di guerra aveva perdute amendue le mani, andar mendicando, dell'ingratitudine usata verso gli uomini militari acremente riprende i prencipi.</p></argument>
<p>Questa mattina, allora che Apollo usciva di casa, gli si presentò innanzi un soldato, che, essendo senza l'una e l'altra mano, li chiedette l'elemosina. Apollo gli addimandò per qual infortunio egli così era rimasto stroppiato. Rispose il soldato che, mentre allo stipendio di un prencipe grande in un fatto d'arme maneggiava una picca, una palla di cannone gli aveva portate via amendue le mani. Comandò allora Apollo che larga elemosina fosse fatta a quel misero; e appresso ad alcuni prencipi, che gli erano allato, disse che dagli occhi del mondo levassero quell'infelice testimonio dell'ingratitudine loro, quel lagrimevole esempio della miseranda condizione de' soldati moderni: poiché spettacolo che troppo affliggeva gli animi virtuosi era il vedere che quel soldato miseramente mendicasse il pane, che dal prencipe, al quale aveva servito, aveva meritato un ricco patrimonio, da potere altrui far quella elemosina che lo sfortunato era forzato chiedere ad altri.</p></div2>
<div2 type="capitolo">
<head>Ragguaglio XXIII</head>
<argument><p>Grandemente compatendo Apollo i lagrimevoli naufragi che i suoi virtuosi fanno nelle corti de' prencipi grandi, per assicurar la navigazion loro, ad alcuni più segnalati letterati del suo Stato comanda che provino di formar una carta da navigar per terra.</p></argument>
<p>Ogni giorno più nell'intimo del cuore di Apollo pungendo i lagrimevoli naufragi che così spesso nelle corti de' prencipi grandi fanno molti letterati, i quali, con sudori infiniti delle più illustri scienze, per meritar con esse la buona grazia de' prencipi, avendo caricata la nave degli animi loro, sfortunatamente si veggono poi andar a perdersi nelle secche di una camera locanda abissarsi nelle voragini di un vergognoso spedale, e talora fracassarsi nel duro scoglio della mendicità e della disperazione, punto non giovando loro le ricchezze d'infinite virtudi per liberarli da calamitadi tanto deplorande, in ogni modo volle por rimedio a tanti mali e assicurarsi che in tutte le corti, ma particolarmente nella romana, posta in clima tanto tempestoso, la navigazione de' suoi dilettissimi virtuosi si riducesse ad ogni possibil sicurezza: tutto per beneficio delle buone lettere, le quali infinitamente scemano la riputazion loro allora che altri vede che così poco felicitano que' che l'età loro spendono in apprenderle; e tra se stesso maturamente discorrendo Apollo che se i piloti portughesi, biscaini, bertoni, inglesi, olandesi e zelandesi solo con un poco di osservanza di stelle, di luna e di sole, con un picciol sasso in mano avevano saputo e potuto por freno allo spaventevolissimo oceano, il quale così francamente per tutti i versi e di tutte le stagioni solcavano, che fino vi avevano fatte le strade maestre con i vicoli per tutti i versi; come i suoi virtuosi con i potentissimi aiuti dell'astronomia, della cosmografia, delle matematiche, delle meteore, e sopratutto con gl'ingegni loro bellissimi assottigliati nella cote della perpetua lezione de' libri, non averebbono saputo inventare una così sicura navigazion terrestre, come i piloti delle nazioni che si sono nominate avevano saputo ritrovar per mare? Per assicurar dunque, per quanto si estendono le forze delle buone lettere, la navigazion terrestre, alcuni mesi sono instituì Apollo una congregazione di uomini scelti da tutte le scienze necessarie a tanto negozio: e capo di lei volle che fosse il prencipe de' cosmografi Tolomeo, al quale nelle meteore diede per compagno il grande Aristotile, per le matematiche Euclide, per l'astronomia Guido Bonatti e a questi aggiunse il conte Baldassarre da Castiglione, soggetto molto pratico de' profondi pelaghi delle corti; e, per sicurezza maggiore di tutto quello che in negozio di tanto rilievo si doveva stabilire, comandò Sua Maestà che nella congregazione intervenissero il famoso Annone cartaginese, Palinuro, il Colombo, il Cortese, Ferrante Magaglianes, Americo Vespucci, Vasco di Gama: tutti piloti più principali che giammai abbia avuto la navigazion del mare. Prima dunque, come ben si conveniva, dall'eccellentissimo Tolomeo fu fabbricata una esquisitissima carta da navigar per terra, la quale con singolar maestria per tutti i versi fu lineata; e per venire in chiara cognizione della vera elevazione de' meriti de' cortigiani, della latitudine e longitudine de' premi co' quali doveva esser riconosciuta la servitù loro, non solo furono inventati vari e dottissimi astrolabi, ma un nuovo e artificiosissimo quadrante. È ben vero che l'eccellentissimo Guido Bonatti con tutta la sua molto profonda astronomia più che molto penò in ritrovar la vera altezza del polo della corte romana: né giammai fu possibile che né egli né gli altri valentuomini della congregazione con qualsivoglia astrolabio potessero aggiustare il corso del sole del cervellaccio di un prencipe bizzarro; anzi, il genio de' prencipi essendo la vera e sicura tramontana che nella terrestre navigazione deono osservare i naviganti cortegiani, grandemente stupirono que' valentuomini come stella, nella navigazion del mare tanto sicura, nella terrestre poi, non solo non fosse stabile, ma che perpetuamente venisse aggirata dai due contrari moti dell'interesse e della propria passione: dalle quali difficultadi nascendo nelle corti turbulenze pericolosissime, spesse volte vi cagionavano bruttissimi naufragi. Maggiori difficultadi si scoprirono ne' moti incertissimi delle stelle erranti de' ministri de' prencipi, poiché intanto, come doveva accadere, non venivano rapite dal primo violentissimo mobile del buon servigio del prencipe, che spesse volte manifestamente si vedevano a quello retrogradi: anzi superò ogni maraviglia lo stupor grande ch'ebbe la congregazione, quando, con l'osservazion certa che fece, conobbe che i cieli inferiori de' ministri col corso delle private passioni verso i loro interessi spesse volte rapivano il primo mobile, che si è detto; di maniera tale, che per questi accidenti il negozio si pose in tanta confusione, che a que' signori giammai non fu possibile venir in quella perfetta cognizione del vero moto di tante sfere, che a que' era necessario che dovevano pubblicarne regole certe e sicure. Crebbero gl'intoppi quando si venne all'atto di segnar nella bussola i venti, i quali trovarono che non di numero erano certo e limitato come si vede nella navigazion del mare, ma che poco meno erano che infiniti; perché oltre i quattro venti reali della volontà del prencipe, dei desidèri de' suoi figlioli, dell'autorità de' fratelli e altri prencipi del sangue, e dei pareri dei Consegli reali, si scoprì una infinità grande di mezzi venti di ministri di corte, di favoriti del prencipe, di buffoni, di adulatori e fino di ruffiani: tutti tanto sregolati e in alcune occasioni tanto furibondi, che nella bussola, che si fabbricava, generarono inestricabili difficultadi. Onde a que' signori piloti miserabil condizione parve quella de' naviganti cortigiani, che nella terrestre navigazion loro fossero forzati adattar le vele degl'ingegni loro a tanta moltitudine di venti che si scoprirono; con tutto ciò per quelle difficultadi, ancorché insuperabili, giammai non si perdettero d'animo quegli uomini tanto insigni: anzi l'aver scoperto il pelago vastissimo delle corti pieno di secche, di scanni, di sirti, di Scille e Cariddi, di voragini vastissime di emuli, d'invidiosi, di malcontenti, di persecutori e d'ingegni eterocliti, tanto maggior cuore diede loro in quel difficilissimo negocio. Forniti dunque che furono gli astrolabi, i quadranti, e ridotta che fu la bussola a quella perfezion maggiore che fu possibile, deliberò la congregazione di venire all'atto della esperienza; onde allestiti furono otto forbitissimi cortigiani, tutti ben forniti di pazienza, necessario biscotto e util companatica per que' c'hanno cuore di solcare il tempestoso oceano delle corti. E mentre questi per far viaggio si posero alla vela e solo aspettavano il vento favorevole, occorse cosa nel vero impossibile a credersi; ché, soffiando una favorevolissima tramontana, alla quale tutti gli otto cortigiani spiegarono subito le vele delle speranze loro, solo quelle di uno furono vedute gonfiarsi e far felice viaggio, mentre gli altri cortigiani punto non si movevano da' luoghi loro. In estremo confusi rimasero que' signori della congregazione, quando videro che nella terrestre navigazione i venti favorevoli della buona grazia del prencipe ugualmente non soffiavano in tutte le vele de' cortigiani di pari merito. Molto maggiore si fece la maraviglia, quando, essendo tornato a soffiare il vento medesimo favorevole, al quale alcuni cortigiani, che si trovavano in punto per far viaggio, spiegarono le vele loro, fu veduto uno, che non solo era senz'arbore e senza vela di merito alcuno, ma che ozioso si stava in porto per imparar, prima che porsi a' pericoli di così travagliosa navigazione, la pratica della corte, dalla forza di quel vento favorevole esser cavato dal porto della sua quiete, condotto in alto mare di maneggi sopra ogni sua sufficienza, e con felicissima navigazione fornir il viaggio dell'acquisto di grandissime rendite, di segnalatissimi onori: novità che a que' piloti tanto parve strana, che il Magaglianes, dalla maraviglia quasi confuso: — Signori — disse, — io giammai non averei creduto che tanta differenza dalla marittima fosse alla terrestre navigazione; e queste stravaganti novitadi, che veggio, tanto mi paiono strane, che grandemente mi fanno dubitare dell'esito felice di questa nostra impresa. Ma, percioché le difficultadi con la pazienza di esperimentarle tutte si superano alla fine, seguitiamo innanzi. Allora un virtuosissimo cortigiano spiegò le vele del suo fedel servigio ad un favorevol ponente della buona grazia del suo prencipe, e alla qualità delle vele gonfie delle grate dimostrazioni di parole che riceveva dal suo signore parendoli di far un grandissimo cammino, dopo lungo viaggio, calcolata ch'ebbe la strada della sua navigazione, nel luogo stesso si trovò donde si era partito, nel lungo viaggio della sua assidua servitù essendo sempre l'infelice stato pasciuto di vane speranze, di fallaci spettative, senza sostanza di bene alcuno. Ma accidente più strano parve a que' signori, quando videro che dal cervellaccio di un prencipe stravagante in un tempo medesimo tanto rabbiosamente soffiò ostro e tramontana, che gl'infelici cortigiani, travagliati da due venti tanto contrari, non sapevano risolversi a quale meglio tornava loro di spiegar le vele; onde in quella crudelissima fortuna molte virtuose persone miseramente si sommersero. A tanta novità esclamò il Colombo, e disse: — Ora, signori, affatto son chiaro che la navigazion dell'oceano, nella quale non si veggono queste stravaganze, è negozio tanto sicuro, che può paragonarsi al viaggio che altri per terra fa in lettica. — Non così tosto ebbe il Colombo dette queste parole, che i signori della congregazione si avvidero che alcuni virtuosissimi cortegiani, che si trovavano in porto, grandissimo pericolo correvano di sommergersi. Il mare della corte, che sopra il suo consueto si era gonfio, faceva grandissima fortuna, le gomene più grosse della più esquisita pazienza cortigiana, ancorché molto forti, si troncavano, e ogni cosa era naufragio: e l'aere nondimeno della ciera del prencipe era tranquillo, né altro spirava che 'l soavissimo favonio della quietezza del signore; il male si vedeva palese, il vento dello sdegno del prencipe non si sentiva, e i miseri naviganti cortigiani nello stesso porto pericolavano. Con tutto ciò in così rabbiosa fortuna un coraggioso cortigiano, che ardì uscir di porto, non solo, come ognuno credeva, non si sommerse, ma quella orrenda traversia, che averebbe fatto pericolar qualsivoglia altro pratichissimo soggetto, a lui servì per vento così favorevole, che in brieve tempo lo condusse al porto di grandissime dignitadi. Caso nel vero degno di maraviglia infinita, e che a que' signori della congregazione fu di molto stupore, molto nuovo parendo loro che nella terrestre navigazione quelle turbulenti fortune ad alcuni pochi servissero per venti favorevoli, che negli stessi sicurissimi porti facevano pericolar molti. Ma novità molto maggior parve loro, quando a ciel sereno senza tuoni e senza lampi furono vedute cader alcune saette che abbruciarono due sfortunati cortigiani; per lo qual insolito accidente i signori della congregazione stupirono come le saette avventate da un prencipe sdegnato non avessero quel lampo e quel tuono che ammonisce i cortigiani a schivarle, che hanno quelle che dalla mano potentissima del grande Iddio sono avventate contro il genere umano allora ch'egli contro lui è adirato. Poco appresso fu veduto un cortigiano assalito da una rabbiosissima fortuna di persecuzioni, il quale, dopo l'essersi molto schermito contro la furia del mare dello sdegno del prencipe sopra modo gonfio e dal vento furibondo di crudeli calunnie, affine di non subissare fu forzato far getto di tutta la sua mercatanzia; e di già il misero aveva perduto l'albero maggiore della sua speranza, e i suoi meriti facevano molta acqua di disperazione, quando andò a fracassarsi, dando di petto nel duro scoglio dell'ingratitudine di un prencipe sconoscente. Allora fu veduta cosa molto strana, percioché, dopo così duro incontro il vascello della servitù del cortigiano essendosi aperto e sprofondato, cessò la fortuna delle persecuzioni cortigiane, si quietò il mare dello sdegno del prencipe, lo scoglio, cagione del naufragio, si convertì in un sicurissimo porto, il vascello del cortigiano sommerso, più bello, più forte e meglio accommodato di prima, da sé risorse fuor delle onde e la mercatanzia de' meriti da se stessa ritornò a caricarsi, i quali a caro prezzo spacciò poi, cambiandoli con grandissime dignitadi e con ricchissime rendite. Molto notabile a que' signori piloti e a tutta la congregazione parve questo caso; né a bastanza sapevano maravigliarsi come era possibile che nella terrestre navigazione gl'infelicissimi naufragi altrui potessero servir per somme felicitadi. Ma, continovando la congregazione in far nuove esperienze, ad un molto accorto cortigiano comandò che le vele del suo talento spiegasse ad un vento che soffiava da ostro; e diritto verso tramontana felicemente facendo questi il suo viaggio, dopo la navigazione di molti giorni il pilota cortigiano, per veder dove si trovava, col suo astrolabio misurò l'altezza del polo del suo merito, e con molta sua maraviglia si avvide che, perpetuamente avendo tenuta la prora del suo buon servigio diritta alla tramontana degl'interessi del suo prencipe, verso ostro aveva fatto il suo viaggio. Di tanto disordine se stesso accusò prima il cortigiano di non bene, come gli si conveniva, aver tenuto il timone dell'animo suo fedele verso la tramontana del buon servigio del suo signore; ma, quando e con la carta e con la bussola in mano egli si assicurò di sempre bene aver guidata la nave delle sue azioni, in chiara cognizione venne l'error tutto dell'infelice viaggio esser succeduto perché la tramontana dell'animo del prencipe dagli uomini maligni, che sempre ha attorno, si era lasciata aggirare verso ostro. Allora il Vespucci, il Gama e gli altri piloti supplicarono que' signori della congregazione ad abbandonare il negozio come cura disperata; e dissero che non altra cosa più sicura rendeva la navigazione dell'oceano che l'immutabilità della tramontana: e che nell'ultima infelicissima esperienza chiaramente essendosi veduto che gli animi de' prencipi, certissima tramontana della terrestre navigazione, dalle persone maliziose di corte si lasciavano svolgere e aggirare, il navigar il tempestoso pelago delle corti era risoluzione non da uomini prudenti, ma da persone disperate. In questo istante i signori della congregazione videro un forbitissimo cortegiano, che nella romana e nelle altre corti per più di settant'anni con tanta sua felicità aveva navigato, che non solo aveva superate fortune rabbiosissime di crudeli venti di persecuzioni, ma che fino aveva fracassato gli stessi grandissimi scogli ne' quali aveva urtato, allora poi che con un placido e favorevolissimo vento nella felicità sua maggiore faceva il suo cammino, solo per aver disgraziatamente urtato in un filo di erba di una impertinenza di uno sbirro, si sommerse: accidente che alla congregazion tutta fu di tanto stupore, che que' signori ferma risoluzione fecero di fare sperimentar un altro solo cortegiano che stava alla vela, e poi quietarsi. Gli comandarono dunque che desse le vele al vento; e accadette che, mentre in luogo da tutti tenuto sicuro egli faceva il suo viaggio, la nave inavvedutamente urtò in uno scoglio e tutta si fracassò. Con straordinaria acerbezza i signori della congregazione si dolsero allora della molta ignoranza del cortigiano, che non avesse saputo schivar quello scoglio; ma egli chiaramente mostrò loro ch'egli non era segnato nella carta: onde i piloti tutti rivolsero gli occhi verso il gran Tolomeo, quasi tacitamente l'accusassero d'ignoranza, avendo egli nella sua carta tralasciato quello scoglio, che poi disordine tanto grande aveva cagionato. Ma Tolomeo, avendo prima ben riconosciuto e considerato il luogo e il paese all'intorno, chiaramente mostrò a que' signori che da uomo alcuno vivente non mai per lo passato in quel luogo era stato veduto scoglio alcuno; che però nella carta, ch'aveva fabbricata, non aveva potuto notarlo, ma che nello stante istesso egli vi nacque, che l'infelice cortigiano urtò in lui. Avvedutisi allora i signori della congregazione che nella terrestre navigazione gli scogli di momento in momento nascevano in mezzo i prati e negli altri luoghi tenuti sicuri ad esser navigati anco di mezza notte buia, come negozio disperato e impresa impossibile, dismisero la congregazione; e comandarono che nella pericolosa navigazion terrestre niuno ardisse di far viaggio eccetto che di mezzo giorno, portando ciascheduno il suo lanternone della prudenza acceso nella prora del suo procedere, mattina e sera co' ginocchi ignudi in terra e con le mani giunte al cielo supplicando la Maestà di Dio a mandarla loro buona, poiché il condur nelle corti la nave delle sue speranze in porto sicuro, più pendeva dall'immediato aiuto divino che da qualsivoglia prudenza umana.</p></div2>
<div2 type="capitolo">
<head>Ragguaglio XXIV</head>
<argument><p>Ariadeno Barbarossa, cacciato da un fiero temporale, si rompe negli scogli Curzolari; e Maturino Ramagasso, capitano della guardia del golfo di Lepanto, potendolo far prigione, procura lo scampo di lui.</p></argument>
<p>Ariadeno Barbarossa, gran corsale di mare, alcuni giorni sono, sopragiunto da un fiero temporale, andò a rompersi negli scogli Curzolari, dove perdette molti vascelli e infinita quantità di uomini. Con quei nondimeno che da tanta ruina camparono, prestamente si pose a risarcir le galee che gli erano avanzate; quando, la novella di tanto naufragio essendo stata riportata ad Apollo, egli subito fece sapere a Maturino Ramagasso, capitano della guardia del golfo di Lepanto, che incontanente andasse ad opprimere quel pubblico ladrone. Si è risaputo che 'l sagacissimo Ramagasso in quella stessa ora ad un suo confidentissimo marinaro impose che con ogni possibil diligenza e segretezza si trasferisse a quelli scogli, e che facesse saper ad Ariadeno che, levandosi subito da quel luogo, il meglio ch'avesse potuto si fosse salvato altrove. Fortemente maravigliato rimase il marinaro della risoluzione di Ramagasso; al quale addimandò per qual cagione egli voleva salvar la vita a quel suo capital nemico, il quale in quella bellissima occasione con facilità grande poteva opprimere; e che se egli, solo perché lontano dalle riviere di Lepanto teneva quel tanto pernizioso corsale, era l'occhio diritto di Apollo, qual altro soggetto, per grande, per favorito che egli fosse, averebbe potuto paragonarsi a lui in Parnaso, quando affatto l'avesse debellato? A queste parole dicesi che in questa medesima forma rispose Ramagasso: — Amico, la grandezza, nella quale mi vedi, talmente è congionta con la potenza di Barbarossa, che, senza ruinar me stesso, non posso sconfigger lui; e sappi che 'l primo stesso giorno, che io commettessi così gran fallo, l'ultimo e più abbietto soggetto mi vedresti di questa corte; mercé che la fedeltà de' ministri è quasi sbandita dal mondo più per lo difetto dell'ingratitudine di chi comanda, che per vizio della perfidia di chi serve; ond'è che i disordini sono trascorsi tant'oltre, che quel ministro, il quale nel suo servigio non ha per suo ultimo fine il tener il prencipe in perpetuo bisogno della sua persona, più è buono che saggio; e da noi capitani la moderna milizia si vede convertita in una pubblica mercatanzia non già per nostro solo difetto, ma per lo vizio crudelissimo, che infiniti prencipi hanno fitto nelle ossa, di non stimare i feltri fuorché quando piove.</p></div2>
<div2 type="capitolo">
<head>Ragguaglio XXV</head>
<argument><p>Epiteto, filosofo stoico, vedendo la sua setta molto difformata, ad Apollo chiede licenza di poter fondare una nuova setta di stoici riformati, e da Sua Maestà anzi è ripreso, che compiaciuto.</p></argument>
<p>Il famoso filosofo della setta stoica Epiteto questa mattina dalla Maestà di Apollo ha avuto molto lunga udienza; al quale con riverenza grande è stato udito dire che la vita esemplare, la certezza della dottrina, la santità de' costumi, la virtuosa quiete e l'ozio fruttuoso ch'egli vide già nella famosissima setta stoica, l'avevano violentato ad abbracciarla, e che per lo spazio di venticinque anni con somma sua soddisfazione era vivuto in essa; ma che, anco la setta stoica nella severità della vita, nella bontà de' costumi molto essendosi rilassata, altro di buono non le era rimasto, che 'l nudo e mai sempre venerando nome: disordine del quale egli altrettanto rimaneva afflitto, quanto grandemente scandalizzato, e che, per continovar di vivere nell'antica schiettezza de' costumi, nella povertà della vita, nell'umiltà e nella quiete dell'animo, era forzato abbandonarla. Che però, quando fosse stato con buona grazia di Sua Maestà, con alcuni filosofi suoi compagni, che tenevano il medesimo pensiere, aveva animo di ritirarsi e di fondare una nuova setta di stoici riformati. Non senza evidente alterazion di animo ad Epiteto rispose Apollo ch'egli intanto in modo alcuno non voleva moltiplicar le sètte de' suoi filosofi, che per beneficio delle scienze, per l'unità delle opinioni e per altri rispetti gravi era risolutissimo di ridurle a poco numero; e che, se gli stoici in qualche loro buon ordine si erano rilassati, gli ricordava che da un suo pari i difetti loro più tosto dovevano esser occultati, che con le nuove riforme scandalosamente pubblicati a tutto il mondo, non essendo possibile ammetter setta alcuna di riformati, senza che a dito altrui si mostrassero i difformati; e che un filosofo di tanto grido di prudenza e di bontà tanto segnalata di animo come era Epiteto, col mezzo dell'altrui vergogna non doveva cercar di acquistare a se stesso riputazione: e tanto maggiormente, che con la fondazione di novi stoici riformati chiaramente si faceva conoscer ad ognuno tant'oltre esser trascorsi i disordini della setta stoica, che anco con l'ottimo esempio della vita di un suo pari erano divenuti incorreggibili. Che però gli ricordava essere obbligo strettissimo di ogni buon stoico, allora che vedeva la sua setta mandare in dimenticanza le sue regole, col buono esempio della sua vita forzarsi di ridurla a sanità, essendo non solo brutta ingratitudine, ma sceleratissima impietà, ne' più urgenti bisogni e nelle più gravi necessitadi della sua setta, abbandonarla; perché in infinito iniquo era quel piloto che in una spaventevole fortuna di mare, vedendo la nave pericolare, abbandonava i compagni e, nello schifo cercando di salvar se stesso, aveva cuore di ridersi di quei che pericolavano. E che quando in Parnaso egli aprisse la porta alle sètte riformate, infallantemente ne sarebbe seguìto quel processo all'infinito, che tanto da ogni saggio prencipe doveva esser fuggito: perché col tempo, di necessità invecchiando e corrompendosi tutte le cose, era anco necessario che gli stoici riformati, slargandosi nella regola loro, col tempo si fossero divisi in altre sètte di nuovi riformati; e perché il piantar le vigne e il fondar le sètte de' filosofi camminavano di passo pari, faceva bisogno considerare che 'l saggio agricoltore, allora che si avvedeva che quella sua vigna, la quale poco prima era stata fruttifera, per la sola mala coltura che si era avuto di lei, era trasandata, non subito precipitava a piantarne una nuova, ma con l'assidua diligenza de' buoni lavori si forzava ritornarla fruttifera, e che alla piantazione di nuova vigna egli mai si risolveva, eccetto allora che affatto si era chiarito anco con ogni diligente lavoro esser impossibile ritornar la vigna deteriorata alla sua antica bontà. Nel qual caso, nel tempo medesimo ch'egli piantava la vigna nuova, fino dalle ultime radici estirpava la vecchia, e il terreno di lei rendeva arabile e producevole il grano; che, altramente facendo, in tempo brieve i campi tutti del suo patrimonio scioccamente averebbe ingombrati di vigne silvestri. Disse anco Apollo che molta reflessione far doveva Epiteto nell'infelicissima qualità de' tempi moderni, ne' quali, il mondo tutto apertamente vedendosi appestato dal morbo perniziosissimo de' politici, particolar professione de' quali è non prestar fede a quelle azioni c'hanno certa affettata apparenza di straordinaria bontà, fortemente era da temere che la buona volontà e l'ottima intenzione, ch'egli aveva nel negozio di fondar nuova setta di stoici riformati, avessero interpetrata ipocrisia, strombettando, come è lor costume, per ogni cantone che Epiteto, filosofo di animo tanto ben composto, volesse abbandonar la setta vecchia stoica, dove era coda, per ambizione di farsi capo di una nuova.</p></div2>
<div2 type="capitolo">
<head>Ragguaglio XXVI</head>
<argument><p>La nobilità della republica degli Achei, non potendo più sofferire l'insolenza della plebe che governava lo Stato, manda ad Apollo ambasciadori per ottener da Sua Maestà un prencipe che li governi; e nella domanda loro sono consolati.</p></argument>
<p>La moderna republica degli Achei, la quale, come è noto ad ognuno, è pura democrazia, per la molta sedizione del popolo insolente, talmente è piena di sedizioni, di occisioni, di rapine e di ogni più brutta confusione, che la nobiltà, oppressa dalla violenza della plebe sediziosa, affine di liberar la patria da così crudel tirannide, alcuni giorni sono stimò condizione più tollerabile viver sotto la signoria di qualsivoglia prencipe avaro e crudele, che sofferir l'insolenza d'un popolo che governa. Di modo che per beneficio della pubblica utilità disse esser cosa necessaria chiamare un prencipe forastiere, che governasse lo Stato afflitto e in freno tenesse l'insopportabile insolenza della vil canaglia della plebe; e, per tal conto avendo ella chiamato il popolo a parlamento, deplorò prima le pubbliche miserie, medicina delle quali disse esser solo il sottopor la patria infelicemente libera alla signoria d'un prencipe. Onde la plebe ignorante, che nelle deliberazioni delle cose grandi non sa quel ch'ella si conceda né quel che nieghi, con mirabil facilità acconsentì che di fuori fosse chiamato un prencipe, che, riordinando lo Stato confuso, governasse la patria loro incapace del viver libero. In quella raunanza dunque furono deputati due ambasciadori, che dalla Maestà di Apollo ottenessero un prencipe degno de' loro urgenti bisogni. Tre giorni sono a questa corte giunsero gli ambasciadori; i quali nella pubblica udienza avendo fatta la domanda loro, a nome di Sua Maestà fu loro risposto che ben presto si sarebbono partiti consolati. Molti segnalati soggetti di questo Stato potentissimi favori adoperarono per esser mandati alla signoria di così nobil principato; ma tra i più riguardevoli furono Anna Memoransì, famosissimo baron francese, straordinariamente aiutato dal re di Francia Francesco primo, e don Ernando di Toledo, duca di Alva, sopramodo favorito dal re di Spagna Filippo secondo, non tanto per affezione ch'egli portasse a quel suo servidore, quanto per levarsi di casa un soggetto, che, non potendo sofferir di aver uguale, nonché superiore, a lui e alla sua corte tutta sopramodo era noioso. Apollo, nella concorrenza dei due soggetti tanto principali, risolutamente elesse il duca di Alva, ma con tanta displicenza del re Francesco, che appresso la Maestà di Apollo amaramente si dolse che ad un soggetto di esquisitissima bontà e ne' governi di Stato di esattissimo giudicio, come era il Memoransì, egli avesse preposto un pari del duca di Alva, uomo nel rigore della giustizia inesorabile, nonché severo, come chiaramente ad ognuno egli si era mostrato nel suo governo di Fiandra. Al re Francesco rispose Apollo che per la sola straordinaria severità che conosceva nel duca, la quale nella presente occasione degli Achei in lui serviva per eccellente virtù, l'aveva preposto a monsignor Memoransì, signore d'ingegno ameno e piacevole, e però grandemente inetto nel difficilissimo mestiere di assuefare un popolo polledro nato libero al duro basto della nuova servitù. E percioché il re Francesco non si quietava, anzi con qualche alterazion d'animo diceva che anco i suoi Francesi, quando l'occasione lo ricercava, sapevano esser crudeli, nonché severi, Apollo con impeto e disprezzo grande li disse che tacesse, e che molto maravigliato rimaneva che anco le pecore e gli agnelli pretendessero di saper fare il mestiere de' lupi: quasi che i Gasparri Coligni, i monsignori della Nua e tant'altri mosconi, mosche e moscini, che la sua razza in quarant'anni non seppe mai trovar strada buona da levarsi dal naso, non fossero mai stati al mondo.</p></div2>
<div2 type="capitolo">
<head>Ragguaglio XXVII</head>
<argument><p>Per giustissima cagione avendo Apollo del carico di suo tesorier generale privato Guglielmo Budeo, quello, ancor che molto vi contradicesse la Monarchia francese, conferisce a Diego Covarruvia, nobil letterato spagnuolo e decano del collegio de' Savi grandi di questa corte.</p></argument>
<p>Guglielmo Budeo, parigino, che, per esser peritissimo nella cognizion delle monete, con infinita sua riputazione per molti anni in questa corte ha esercitato il sublime carico di tesorier generale d'Apollo, lunedì mattina all'improvviso e con suo gravissimo scorno, non solo ne fu levato, ma di espresso ordine di Sua Maestà perpetuo bando li fu dato da Parnaso: affronto altrettanto più vergognoso, quanto si dice che la cagione di tanto risentimento sia stata per lo rispetto gravissimo ch'egli sia macchiato di quelle eresie moderne, che, solo per far ribellare i sudditi da' prencipi loro dagli uomini ambiziosi essendo state inventate, affatto sono indegne di esser seguitate da que' soggetti, che, aperta professione facendo di lettere, al mondo tutto deono mostrare, non solo di conoscere, ma di avere in sommo orrore gli errori popolari degl'ignoranti, atti ad essere aggirati con le imposture delle impietadi. Dopo l'espulsione del Budeo corse subito voce per Parnaso ch'al carico del tesorierato Sua Maestà aveva destinato Diego Covarruvia, sommo giureconsulto spagnuolo, uomo nel valore delle lettere così eccellente, come ammirando nella schiettezza de' costumi e nella sincerità d'una vita irreprensibile. La fama di questa risoluzione di Apollo, come prima si sparse per Parnaso, grave gelosia genero nell'animo della serenissima Monarchia di Francia, alla quale di suo beneficio non pareva che fosse che a magistrato tanto eminente, col quale ella ha molti interessi, fosse chiamato un personaggio spagnuolo: facendo tuttavia maggiore il sospetto e la gelosia di tanta reina l'ingegno austero del Covarruvia, tenace del giusto, inflessibile e che, sempre preponendo la riputazion propria e il buon servigio del suo prencipe ad ogni altro rispetto, nel magistrato di primo Savio grande, lungo tempo con sincerità di animo incorrotto esercitato da lui, poco o niun conto aveva mostrato di tener sempre della grazia o dell'odio di qualsivoglia più potente prencipe di questa corte. Questa dunque potente Monarchia, per impedire al Covarruvia l'acquisto di carico tanto segnalato, conforme al costume delle corti grandi, mandò prima, ma sotto colori di altri negozi, alla Maestà di Apollo diversi suoi amorevoli; i quali, fingendo di esser confidenti del Covarruvia e amici zelanti della pubblica utilità, con l'artificio delle lodi lo biasimavano e con l'inganno de' finti favori lo perseguitavano. Ma perché questo fallace modo di procedere pur troppo è noto ad Apollo, questi ipocritoni facilmente da Sua Maestà furono ributtati, di maniera tale che la stessa Monarchia franzese, essendosi levata la maschera della simulazione cortigiana dalla faccia, in una straordinaria udienza ch'ella ebbe da Apollo, tanto implacabil nemica si mostrò del Covarruvia, che (tanto i prencipi studiano in osservar la vita e i costumi di quei che nelle corti grandi possono salire ai gradi supremi), dal primo giorno ch'egli nacque fino a quella sua grave età, seppe raccontarli non solo i peccati maggiori commessi da lui, ma ogni sua minima imperfezione. Apollo, che con istupor suo infinito udì il diligentissimo processo dalla Monarchia francese fabbricato sopra la vita e i costumi del Covarruvia, con quella libertà che tanto è sua propria, alla Monarchia francese rispose ch'egli ne' suoi virtuosi intanto non aborriva le imperfezioni umane, che, quando tra cento loro difetti trovava un paio di perfezioni, una sola rara virtù, un molto eccellente ministro gli pareva di aver al suo servigio, essendo suo costume contrapesar i vizi con le virtudi; e che il Covarruvia, quale egli per altro si fosse, nel carico di Savio grande, che con tanta sincerità di animo e valor d'ingegno per molti anni aveva esercitato, non solo meritevole si era mostrato del tesorierato generale che voleva dargli, ma di qualsivoglia altro più insigne magistrato di Parnaso. E che, con levar dal sublime senato de' Savi quel segnalato soggetto, far voleva quell'onore a tanto magistrato. A queste cose replicò la Monarchia di Francia che i Savi grandi di Parnaso erano dodici, e che larga strada aveva Sua Maestà di dare a lei la soddisfazione che desiderava, eleggendone un altro in luogo del Covarruvia: espediente tanto più facile, quando i Savi grandi tutti erano soggetti di esquisitissime lettere e di valor singolare. Da tutti i circostanti chiaramente fu conosciuto che per così fatta instanza grave disgusto sentì Apollo; il quale con alterazion grande di animo alla Monarchia francese rispose esser risoluzione sopramodo iniqua a que' ministri dar disgusti e scemar la riputazione, che co' sudori loro dal prencipe avevano meritati i carichi più principali; e che allora che da un senato, da un collegio prencipe alcuno cavava un soggetto per inalzarlo a grado maggiore, il voler sceglier il più virtuoso era sempre negozio pieno di pericoli, poiché in somigliante elezione anco la santissima intenzione del prencipe veniva interpetrata parzialità, percioché in occasioni simili il vero giudice del valor de' molti era l'anzianità del tempo; e che 'l Covarruvia, essendo il decano del senato de' Savi grandi, tal vantaggio aveva di fatiche, tal avanzo di merito, che senza apparente nota del prencipe non poteva esser tralasciato da lui: mercé che in ogni senato quel soggetto meritava il primo premio, che nelle continove fatiche più lungo tempo aveva sudato; precetto santissimo e giustissimo, il quale allora che inviolabilmente era osservato, ogni onorato virtuoso per meta e ultimo scopo del corso delle sue fatiche si proponeva il ben servir il suo prencipe: ove, altramente facendosi, con l'ultima ruina dell'amministrazione della retta giustizia e con estrema confusione di tutti i negozi, anco i suoi Savi grandi, senato nel quale stava appoggiato il buon governo del suo Stato, e tutti gli altri suoi virtuosi magistrati, lasciata l'onorata strada del merito e delle virtuose fatiche, si sarebbono rivoltati a commettere la scelerata idolatria di adorar chi nella sua corte co' favori più avesse potuto aiutarli. Che però, per li gravissimi rispetti ch'aveva detti, egli, non per passione di animo affezionato alla persona del Covarruvia, ma per obbligo strettissimo ch'aveva ai meriti di lui, col grado del tesorierato voleva premiar le fatiche di quel virtuoso, e dare animo agli altri Savi grandi di sudar volentieri ne' carichi loro, poiché vedevano il premio non solo certo e sicuro, ma, quello che più importa, posto nella sola mano del prencipe. A tutte queste cose rispose la Monarchia di Francia che Sua Maestà era padrone e supremo arbitro in Parnaso de' premi e delle pene; che però senza carico dell'onor suo poteva gratificarla della grazia che le chiedeva. A questa nuova instanza con notabile alterazion d'animo così rispose Apollo: — Né io né altr'uomo al mondo è padrone di quel premio, che da' prencipi giusti si propone alle fatiche, alla virtù de' ministri fedeli; perché le più sublimi dignitadi dai prencipi buoni altrui si dànno per obbligo, ancor che da' modesti ministri si riconoscano dalla cortese liberalità del signor loro. E sappi, Monarchia francese, che quel prencipe, che non premia chi da lui ha meritato, commette tirannide maggiore di colui che senza cagione sparge il sangue de' suoi sudditi e loro toglie le facoltadi. — Dopo risposta tanto risoluta liberamente replicò la Monarchia di Francia che, di nazione essendo il Covarruvia spagnuolo, consequentemente era suo grandissimo diffidente. Tale fu lo sdegno che per somiglianti parole nell'animo suo concepì Apollo, che proruppe in questa escandescenza: — Levatevi di qua, voi che negli Stati altrui volete fare il padrone, e in casa vostra andate a cercar la confidenza, ch'io nella mia mi glorio di esser umilissimo schiavo del merito altrui; il quale allora che solo si ricerca in un ministro, ancor ch'egli di sua natura affatto sia discortese, il grande Iddio nondimeno, il qual sempre vuole che colui che opera bene abbia la soddisfazione che gli si dee, lo fa riuscir gratissimo. Ove per lo contrario que' soggetti affezionati e svisceratissimi, ne' quali i prencipi nella collazione delle supreme dignitadi solo hanno ricercata la confidenza, Sua divina Maestà, vera maestra delle più strane metamorfosi, solo per confondere il depravato giudicio degli uomini, ha fatti riuscir perfidi e così arrabbiatamente ingrati, che, come delle ingiurie mortali, si sono vendicati de' benefìci ricevuti: come per tanti infelicissimi esempi succeduti nelle corti chiaramente è noto ad ognuno; tutte cose che a voi altri prencipi fanno conoscere che l'oprar virtuosamente prepor si deve ad ogn'altr'umano interesse. Perché, quando il prencipe esalta un ingrato, ma però conosciuto meritevole, il vituperio tutto è del beneficato; ove, quando altramente accade, la vergogna tutta e il danno e del prencipe, che bruttamente si è dato a credere di poter, col mal operar verso Dio, ricever beneficio dagli uomini.</p></div2>
<div2 type="capitolo">
<head>Ragguaglio XXVIII</head>
<argument><p>Monsignor Giovanni dalla Casa, ad Apollo avendo presentato il suo utilissimo <title>Galateo</title>, grandissime difficultadi truova in molte nazioni nel promettere l'osservanza di lui.</p></argument>
<p>Monsignore reverendissimo Giovanni dalla Casa, il quale, come per l'altre si scrisse, con straordinaria pompa fu ammesso in Parnaso, dopo l'aver visitati questi illustrissimi poeti e complito con tutti i prencipi letterati di questa corte, ad Apollo presentò il suo bellissimo e utilissimo <title>Galateo</title>: il quale tanto fu lodato da Sua Maestà, che subito rigorosamente comandò che da tutte le nazioni inviolabilmente fosse osservato; e nel medesimo instante ad esso monsignore ordinò che quanto prima componesse una <title>Galatea</title>, poiché chiaramente si conosceva che le dame del secol moderno così hanno necessità di esser ne' loro mali costumi corrette, come gli uomini. Grande alterazione cagionò simil editto tra i popoli soggetti al dominio di Apollo; percioché né co' prieghi né con le minacce giammai fu possibile indurre i Marchigiani a contentarsi di riceverlo, perché liberamente si protestavano che più tosto erano risoluti di abbandonar la patria e gli stessi figliuoli, che lasciar la loro lodevolissima usanza di onorare i padroni con la schiettezza del cuore, amar gli amici con la candidezza dell'animo, più tosto che con le riverenze e con le altre belle cerimonie cortegiane imparate alla mente. Maggior difficultà si trovò tra i prencipi, perché la potentissima Monarchia francese non volle mai sottoporsi alla osservanza delle regole del <title>Galateo</title>, <foreign lang="lat" rend="italic">nisi si et in quantum</foreign> comportavano i suoi gusti: a' quali ella liberamente disse che più voleva attendere che alle belle creanze, le quali solo averebbe osservate con una certa apparenza di fuori. La serenissima Monarchia di Spagna solennemente promise di sottopor se stessa alle regole del <title>Galateo</title>, purché monsignor Dalla Casa ne levasse un sol capitolo; ché, trovandosi ella a tavola con altri prencipi, non voleva che mala creanza fosse riputata, se avesse posto mano ad un buon boccone ch'avesse veduto nel piatto del compagno, e che non voleva esser notata per soverchiamente golosa, se anco si avesse mangiata la parte tutta del suo vicino. I Signori veneziani dissero che essi prontamente averebbono accettato il <title>Galateo</title>, purché monsignor Dalla Casa vi avesse dichiarato che 'l cercar con ogni possibil diligenza di sapere i fatti altrui, non mala creanza, ma che era necessario termine politico. I prencipi poi tutti d'Italia con prontezza grande abbracciarono il <title>Galateo</title>; solo dissero che, senza esser tenuti mal creati, volevano poter mangiare da ambedue le ganasse. Ma rumori molto grandi fecero i Tedeschi, poiché non solo niegarono di voler mai obbligarsi alla sobrietà italiana nel bere, ma ostinatamente chiedettero che nel <title>Galateo</title> si dichiarasse che 'l soverchio bere e il continuo ubbriacarsi, che facevano gli Alemanni, era una delle più principali virtudi che si trovava negli uomini della lor nazione, e uno de' primi requisiti che per sicurezza degli Stati loro i prencipi e le republiche dovevano desiderar ne' loro popoli. La qual domanda, come impertinente e affatto oscena, dai letterati tutti fu dannata e impugnata; e però anco nel particolar della sobrietà nel bere molto furono gli Alemanni esortati e pregati a sottoporsi al <title>Galateo</title>, poiché per l'uso dell'immoderatamente bere e per così spesso ubbriacarsi dalle migliori nazioni di Europa erano mostrati a dito. A queste cose animosamente risposero gli Alemanni che ubbriachi meritavano di esser chiamati que' sobri, che, vivendo sotto la servitù de' prencipi, dal solo capriccio di un uomo bestialmente appassionato tutto il giorno erano strapazzati e angareggiati, e che grandemente sobri dovevano esser stimati quegli ubbriachi di Germania, ch'avendo avuto ingegno da saper vendicarsi in libertà, anco avevano cervello da sapervisi mantenere; e soggiunsero che essi notorii pazzi da catene riputavano quei che non credevano che la ubbriachezza de' popoli di Alemagna fosse il vero fondamento di tante famose republiche che vi si vedevano. Perché, la sicurezza di uno Stato e la universal pace de' popoli dependendo dalla sola fedeltà de' ministri delle republiche e de' prencipi e dalla schiettezza e sincerità degli animi di ognuno, qual altra più pregiata gioia poteva desiderarsi al mondo, che continovamente veder nell'Alemagna col soverchio vino, che altri avea bevuto, vomitar gl'intimi segreti e gli occulti pensieri degli animi degli uomini? E appresso soggiunsero i Germani che con la lunga esperienza si era venuto in chiara cognizione che quei ottimamente consegliavano la patria loro, i quali, con la molta copia del vino ch'avevano bevuto, avendo oppressi gl'interessi privati e affogata la brutta simulazione che negli animi altrui generar suole la sobrietà, all'alemanna parlavano col cuore, non, come sogliono gl'Italiani e le altre sobrie nazioni, con la sola bocca sempre mendace. Dissero anco che i Tedeschi, che tanto affettavano il glorioso nome di armigeri quanto ad ognuno era noto, non potevano con pacienza ascoltare i consegli e le deliberazioni degli uomini sobri, per l'ordinario pieni di timidità e di una viziosa circonspezione velata col manto della prudenza; ma, perché li volevano generosi e arditi, non permettevano che alcuno consegliasse la sua patria a digiuno, ma dapoiché col molto vino bevuto altri prima il cuore aveva infiammato di generosità: propria virtù del vino più essendo scacciar la timidità dal cuore, che levar il giudicio dall'intelletto; che però gli Alemanni con molta ragione "<foreign lang="lat" rend="italic">de reconciliandis invicem inimicis, et iungendis affinitatibus, et adsciscendis principibus, de pace denique ac bello, plerumque in conviviis consultant: tamquam nullo magis tempore aut ad simplices cogitationes pateat animus, aut ad magnas incalescat</foreign>". E soggiunsero poi che se tra i Germani si fosse introdotta la viziosa sobrietà italiana, che anco tra quella fedelissima e sincerissima nazione si sarebbono cominciati a vedere quei cuori falsi, quegli animi doppi, que' pensieri cupi, quegli uomini versipelli, pieni di tradimenti, di congiure, di macchinazioni, di animi falsi immascherati di odii occulti, di amori non sinceri, de' quali le nazioni, che si gloriano di esser sobrie, sono Puglie abbondanti, Egitti fecondissimi. Cosa tanto vera, che i Francesi, i quali, per l'antica schiettezza e candidezza degli animi loro liberi, nella prestante virtù di mai sempre ai re loro esser fedeli tanto sono stati gloriosi al mondo, dapoiché molti di essi avevano lasciato l'uso lodevolissimo di allegramente bere e ubbriacarsi alla todesca, si erano lasciati aggirare in quelle fellonie che pur troppo note erano al mondo; e che se per grandissimo beneficio del genere umano cosa tanto necessaria dagli uomini saggi fu stimato quel finestrellino nel petto delle persone per oculatamente vedere il cuore di certi furbacchiotti, che, di dentro essendo brutti diavoli, ogni lor artificio pongono per esser riputati angeli, con qual fondamento di buona ragione uomo alcuno poteva biasimar l'uso preziosissimo di ubbriacarsi, chiaramente toccandosi con mano che il soverchio vino bevuto ha virtù di fare i corpi diafani? Per le quai ragioni, che molto lodate e approvate furono da Apollo, fu risoluto che nel particolar del sobriamente bere la nobilissima nazion alemanna non fosse sottoposta a' precetti del <title>Galateo</title>, l'uso dell'ubbriacarsi più essendo appresso i Todeschi artificio del pubblico che vizio degli uomini privati: chiaramente conoscendosi che ne' tempi di pace e di guerra quelle nazioni ottimamente si consegliano, che, come fanno gli Alemanni, "<foreign lang="lat" rend="italic">deliberant, dum fingere nesciunt: constituunt, dum errare non possunt</foreign>".</p></div2>
<div2 type="capitolo">
<head>Ragguaglio XXIX</head>
<argument><p>Essendo Apollo venuto in cognizione che gli uomini scelerati, servendosi del braccio de' sacrosanti tribunali per travagliar in essi soggetti di somma bontà, altrui grandemente li rendono odiosi, per rimediare a tanto disordine, crea una congregazione de' principali soggetti di questo Stato, ma con poco felice successo.</p></argument>
<p>A tal segno di sceleratezza è giunta la perfidia de' maligni, che dei sacrosanti tribunali, eretti per sicurezza degli uomini buoni e per punire i misfatti de' ribaldi, perpetuamente si servono in perseguitare e affliggere le persone dabbene. Disordine che infinitamente travaglia l'animo di Sua Maestà, il quale in modo alcuno non può tollerare che per la malignità di gente tanto iniqua i santissimi tribunali di questo Stato a' buoni divengano odiosi; onde Apollo, per far l'ultimo sforzo di veder se l'ingegno umano a tanto veleno sapeva trovare il suo vero antidoto, molti mesi sono fece scelta de' migliori politici, de' più accapati filosofi e de' più stimati soggetti nella prudenza, ch'abbia lo Stato di Parnaso; i quali fece rinchiudere in quell'appartamento che sta allato alla famosa biblioteca delfica, e strettamente comandò loro che in modo alcuno non uscissero da quel luogo, fin tanto che co' debiti medicamenti ben saldata non avessero piaga tanto verminosa. E tuttoché a' virtuosi di Parnaso paresse che simil negozio in poche ore si fosse potuto terminare, que' signori nondimeno, non prima che dopo otto mesi forniti, hanno aperte le porte e fatto instanza di essere ammessi all'udienza di Apollo; al quale dissero che, dopo per così lungo tempo essere stati racchiusi in quelle stanze, nelle quali con diligenza esquisita avevano esaminati mille pareri e maturamente ventilati infiniti ripieghi, che però non avevano saputo e potuto trovar rimedio alcuno espediente per severamente castigar le false accuse, senza incorrer nel disordine gravissimo di spaventar le vere.</p></div2>
<div2 type="capitolo">
<head>Ragguaglio XXX</head>
<argument><p>Marco Bruto chiede a Luzio Bruto che voglia mostrargli le perfezioni, ch'ebbe la congiura ch'egli felicemente consumò contro i Tarquini, e le imperfezioni della sua, che tanto miseramente eseguì contra Cesare; e da lui riceve la soddisfazione che desidera.</p></argument>
<p>Marco Bruto, che in questa corte di Parnaso, perché felicemente non li riuscì quel fatto importantissimo, ch'egli intraprese, di ricoverar, con l'uccisione del tiranno Cesare, la perduta libertà romana, vive in perpetuo travaglio, l'altro giorno fu a ritrovar Luzio Bruto; il quale strettamente pregò che volesse farli palese per qual cagione amendue, spinti dallo stesso generoso pensiere di ripor la patria in libertà, nell'effetto poi tanto fossero stati dissimili: soggiungendoli di più che in luogo di grandissima consolazione gli sarebbe stato il venir in cognizione dell'eccellenza ch'ebbe la sua congiura, e de' mancamenti che si potevano notare in quella ch'egli ordì contro Cesare. Il menante, che per sua fortuna grande si trovò presente a questo quesito, fa certa fede ad ognuno che al suo consanguineo così rispose Luzio Bruto: — Per acquistar dai fatti grandi buona fama, non basta, Marco, l'aver buona intenzione, ma fa bisogno ch'ella sia accompagnata da giudicio; e sappi che nel purgar l'imperio romano da' mali umori della tirannide, da' quali sopramodo lo vedeva oppresso, felicemente imitai l'arte che i valenti medici usano per far ritornar la buona salute in un corpo oppresso da febbre maligna; considerazione che quando fosse stata avuta da te, non solo non averesti commesso l'error gravissimo che non meno a te che alla nostra patria cagionò mali immensi, ma facilmente averesti fatto acquisto di quella gloria c'ha reso me immortale. Sappi dunque che, allora che io feci risoluzione di ripor la libertà nella patria nostra, esattissimamente considerai prima il corpo dello Stato romano infermo, la quantità e qualità degli umori che l'aggravavano nel male della servitù, e a guisa di sagace medico prima co' sciroppi delle male soddisfazioni, che ogni giorno contro i Tarquini seminava nel popolo romano, andava preparando le materie peccanti e cuocendo gli umori crudi: e fu mia grandissima felicità il caso che succedette dell'insolenza commessa contra Lucrezia, percioché la sfrenata libidine del tiranno Tarquinio a quel termine di odio e di disperazione ridusse il popolo romano, ch'io sempre aveva desiderato; onde, dall'urina de' perpetui richiami della plebe conoscendo io le materie delle male soddisfazioni eccellentemente esser preparate, con due sole once di sciroppo rosato solutivo della risoluzione che seppi fare di mostrarmi capo al popolo romano già arrabbiato, con tolleranza delle forze della republica inferma, senza dolor alcuno di occisioni o alterazion di tumulti, si evacuarono i pessimi umori della tirannide, invece della quale nella patria nostra comune entrò la salute della libertà. Ma tu, Marco, a niuno di questi tanto importanti particolari, che ti ho detti, avesti la debita considerazione. Perché, con poco saggia risoluzione essendoti tutto dato in preda al zelo di ricoverar la libertà perduta, di modo in te si offuscò il prudente lume dell'intelletto, che ti fece traboccare in una più crudel servitù; e ciò allora accadde che, con l'immatura risoluzione che contro Cesare eseguisti nella curia, all'inferma Libertà romana desti la potentissima medicina, composta di coloquintida, di antimonio e di altri ingredienti violenti: con la quale avendo voluto evacuare umori crudi, in infinito alterasti quel male, che, prima avendo operato la tua ruina e quella de' tuoi compagni, cagionò alla fine la tanto famosa infermità della lagrimevol proscrizione, che affatto uccise la prestantissima Libertà romana; e così vero come trito è il proverbio che le congiure si fanno, non per curiosità di mutar faccia di prencipe, ma per l'importante interesse di cangiar la tirannide nella libertà. E però in negozio di tanto rilievo fa bisogno raffrenar se stesso nella carità della patria, nell'amor della libertà, nell'odio che si porta al pubblico tiranno; e, tra le altre considerazioni che in negozio tanto importante si deono avere, la più principale è con esatta diligenza considerare i mezzi co' quali il tiranno ha occupata la libertà di una republica: i quali mentre vivono nel vigor loro, non cittadino innamorato del ben della sua patria, ma crudelissimo inimico è colui che, macchinando contro la vita del tiranno, a' suoi cittadini è cagione di più crudel servitù, alla patria di scandali molto maggiori. I Tarquini, con l'affezione, che con vari artifici si avevano acquistata, del popolo romano, si mantenevano nell'usurpata tirannide: la quale mentre con le crudeltadi, con le libidini e con le loro avarizie ebbero perduta, affatto mancò il fondamento della lor grandezza, e però il ripor l'antica libertà nella patria a me non fu cosa difficile. Percioché con la mia congiura non cacciai io i Tarquini di Roma; ma, allora che essi per l'odio pubblico precipitavano, diedi loro la pinta. Ma non già così facesti tu; perché chiara cosa è che Cesare, col favor grandissimo ch'egli aveva del suo esercito, del quale tant'anni era stato capo, con l'affezion mirabile che con la sua profusa liberalità aveva saputo acquistarsi del popolo romano, aveva occupata la pubblica libertà: e mentre, possedendo egli questi due tanto potenti mezzi, l'uccidesti, altro non operasti che cangiar Cesare, che solo con la clemenza di beneficare ognuno studiava di assicurarsi in Stato, in Augusto, che, avendo veduto l'infelice fine che con l'usar l'indulgenza del perdono fanno i tiranni, per sicuramente perpetuarsi nel suo dominio strada più sicura stimò servirsi della crudeltà di quella immane proscrizione, che sola cagionò ch'egli, dopo aver per così lungo tempo felicemente regnato, come cosa ereditaria quietamente potette trasmetter l'imperio romano nella persona di Tiberio.</p></div2>
<div2 type="capitolo">
<head>Ragguaglio XXXI</head>
<argument><p>Marco Catone, con infinita displicenza de' prencipi, al motto "<foreign lang="lat" rend="italic">Pugna pro patria</foreign>", scritto nell'architrave della porta della sua casa, avendo aggiunta la parola "<foreign lang="lat" rend="italic">libera</foreign>", da Apollo è comandato a levarla.</p></argument>
<p>Fino dal primo giorno che Marco Catone, Savio grande in questa corte, fabbricò la sua casa in Parnaso, nell'architrave della porta a lettere di oro fece intagliar quelle tanto famose parole "<foreign lang="lat" rend="italic">Pugna pro patria</foreign>", alle quali pochi giorni sono fece aggiungere, "<foreign lang="lat" rend="italic">libera</foreign>"; di che accortisi i prencipi, grandissimi richiami hanno fatti avanti la Maestà di Apollo, protestandosi che, se quella parola tanto sediziosa e la quale poteva porre il mondo tutto in combustione, non si cancellava da quell'architrave, evidente pericolo si correva di sollevare in Parnaso mali grandi; e fecero di più gagliarda instanza che Catone, primo institutore di quella mala razza d'uomini, i quali, per mostrarsi alla vil plebe amatori della verità, sopra le genti esercitano una impertinente libertà e una devota superbia, per correzione e spavento degli altri severamente fosse punito. Incontanente da Apollo fu fatto chiamar Catone, col quale acremente si dolse che, con l'innovazione di quella parola, giustissima occasione avesse data a' prencipi di querelarsi di lui e di far rumori. Intrepidamente rispose Catone che gli uomini buoni per qualsivoglia minacce de' prencipi non dovevano spaventarsi di fare e dir quello che si conveniva loro e che loro dettava la coscienza; che cosa grandemente crudele e solo degna di uomo ignorante o maligno era con sentenze, solo speciose nelle parole, ingannar gli uomini semplici; e che somma impietà gli pareva che fosse, con quelle sole parole "<foreign lang="lat" rend="italic">Pugna pro patria</foreign>", dare ad intendere al volgo ignorante che come cosa sua propria anco col sangue e con le facoltadi egli era obbligato difender quella controversia, nella quale egli non aveva pur minimo interesse; che però la parola "<foreign lang="lat" rend="italic">libera</foreign>" necessarissima era per dichiarazione del perfetto significato della sentenza; percioché, così come sciocchezza grande sarebbe stata quella di colui che si fosse addossata la lite di quella casa dove egli stava a pigione, così quella sola patria, anco co' denti nonché con le mani, e fino all'effusione dell'ultima goccia di sangue meritava di esser difesa, nella quale altri come padrone comandava, non quella dove come schiavo si obbediva. Alle parole di Catone rispose Apollo che grave era l'errore ch'egli pigliava; perché non solo brutta ignoranza, ma somma sedizione era il voler dire che i prencipi, allora che dagl'inimici erano assaliti, non avessero autorità da poter forzar i popoli loro ad armarsi per difendere la patria comune. Replicò allora Catone ch'egli non negava che i prencipi non avessero simil autorità, ma che ben diceva che né potenza né violenza alcuna si trovava, che avesse potuto forzar un uomo, che contro la sua volontà impugnava le armi, a tirar diritto, sì che la prima archibugiata non sparasse più verso gli amici che contro i nemici. A queste cose rispose Apollo che anco l'autorità di forzar un soldato a tirar giusto e a coraggiosamente menar le mani avevano i prencipi: ma però solo i buoni, i quali, con la liberalità, con la sviscerata carità mostrata in un ottimo governo, violentavano i sudditi loro con la stessa bravura di un cuor intrepido a difender lo Stato del prencipe, che facevano il privato patrimonio loro; e che solo i prencipi avari e sitibondi del sangue de' loro vassalli intanto utile alcuno non sentivano da que' soldati che violentavano ad andar alla guerra, che li provavano crudelissimi nemici. Che però li comandava che quanto prima dall'architrave cancellasse la parola aggiunta alla sentenza; la quale non solo per le cose che gli aveva dette era superflua, ma perché, quando anco fosse stato altramente, i galanti uomini ve la intendevano, tuttoché ella non vi si vedesse scritta: non essendo bene che 'l vil popolaccio fosse venuto in cognizione del grandissimo secreto, che agli uomini liberi solo quella era patria dove essi erano nati, a' servi quella dove godevano miglior commoditadi.</p></div2>
<div2 type="capitolo">
<head>Ragguaglio XXXII</head>
<argument><p>Socrate la mattina nel suo letto essendo stato ritrovato morto, Apollo esattissima diligenza usa per venire in cognizione della vera cagione di morte tanto repentina.</p></argument>
<p>Questa mattina il gran Socrate, che ier sera si coricò sano, morto è stato ritrovato nel suo letto; e percioché il cadavero tutto era enfiato, più che molto da ognuno si è sospettato di macchinazioni di veleni, e gravemente ne sono stati incolpati i peripatetici, atroci nemici della setta socratica: e tanto maggiormente, che si sa da ognuno l'arme vergognosissima de' veleni molto esser familiare ad Aristotile, prencipe di così gran setta. La stessa mattina la famiglia tutta di Socrate fu carcerata; dalla quale altro non si potette cavare, eccetto che alcuni giorni prima Socrate fu veduto tutto travagliato, e che, mostrando sentire intimi dolori d'animo, spesso gridava: — Oh mondo corrotto, oh secolo depravato, oh infelicissimo genere umano! — Apollo, che straordinario dolore ha sentito della perdita di così gran filosofo, comandò che con ogni esquisita diligenza fosse aperto il cadavero e veduto se le viscere davano indizio alcuno di veleno; il che fatto, le interiora tutte furono ritrovate aperte. Onde chiaramente si conobbe che Socrate, per le cosacce infinite e grandemente scomposte che era stato forzato veder in questa tanto depravata età, per aver pigliato soverchio vento di scandali, era stato forzato crepare. Nobilissime esequie sono state fatte a così grand'uomo; e Marco Tullio Cicerone, affezionatissimo della setta socratica, con una elaboratissima orazione in infinito avendo lodata la verità della dottrina e la bontà de' costumi di tanto filosofo, con molta abbondanza di lagrime pianse la dura calamità de' secoli presenti, ne' quali, con severità grande essendo proibito il poter satirizzare, i galantuomini, ogni ora vedendo cose meritevolissime di essere strombettate, erano forzati vedere, tacere e crepare.</p></div2>
<div2 type="capitolo">
<head>Ragguaglio XXXIII</head>
<argument><p>I prencipi ereditari, residenti in Parnaso, appresso Apollo fanno gagliarda instanza che Tiberio imperadore sia levato dalla lor classe e posto in quella de' tiranni; ed egli avanti Sua Maestà vittoriosamente difende la causa sua.</p></argument>
<p>Mille cinquecento e più anni sono già passati dacché il successore di Augusto, Tiberio imperadore, essendo stato ammesso in Parnaso, onoratissimo luogo ebbe tra gli altri prencipi legittimi ed ereditari; dove con tanta gloria e splendore del suo nome è sempre vivuto, che appresso i maggiori potentati di Parnaso perpetuamente è stato in concetto di essere il prencipe della prudenza, il vero ritratto della vigilanza, l'oracolo nonché il consigliere di tutti que' prencipi, che per le mani hanno l'importantissimo negozio di stabilir col violente governo di una straordinaria severità non solo una nuova tirannide, ma la signoria di ogni Stato nuovamente conquistato. Percioché, quantunque ad ognuno si dee concedere Cesare il dittatore essere stato quello che i primi fondamenti gettò del vasto edificio dell'imperio romano, e che Augusto fino al cornicione della sua maggior altezza alzasse poi le mura, non però si dee negare che Tiberio, allora che, felicemente avendolo trasmesso al suo pronepote Caligola, lo fece ereditario nel sangue de' Giuli e de' Claudi, con l'infinita sua sagacità non lo stabilisse e li desse compitissima perfezione: azione per certo grande e solo degna di quel Tiberio, che, con tanta eccellenza sapendo ricuoprire le private passioni, molto eccellente dottore si fece conoscere nell'arte finissima di saper scoprire i più occulti pensieri altrui; co' quali artifici si può dir che col tetto ricuoprisse la bellissima fabbrica della monarchia romana. Contro così grande imperadore dunque alcuni giorni sono si scuoprì una potente congiura, molto tempo prima da' maggiori prencipi di questa corte orditali contra; i quali appresso Sua Maestà l'accusarono di tiranno, come quello che in pregiudicio degli eredi di Augusto con pessime arti avea occupato l'imperio: il quale dissero che per lo spazio di ventidue anni con una inaudita e barbara crudeltà aveva governato, sempre essendosi mostrato implacabil nemico della nobiltà, rapace verso i facoltosi, sanguinario co' soggetti di gran valore e ingrato verso quei che fedelmente l'avevano servito. Aggravò così brutta accusa il testimonio importantissimo di Cornelio Tacito; il quale, in questa corte in ogni suo affare essendosi sempre fatto conoscere sopramodo circonspetto, contro Tiberio nondimeno dalla violente passione dell'odio tant'oltre si lasciò tirare, che a Sua Maestà fece piena fede che sotto l'atroce governo di quel mostro di natura "<foreign lang="lat" rend="italic">nobilitas, opes, omissi gestique honores pro crimine, et ob virtutes certissimum exitium</foreign>". Mirabil alterazion di animo cagionò questa accusa appresso Sua Maestà; e liberamente disse essere stato error grande nell'onorata classe de' prencipi legittimi aver posto così crudel tiranno, e nello stesso instante comandò che a Tiberio fosse fatto precetto che 'l giorno seguente dovesse comparir nella curia per difendersi da quella accusa. Allora nella memoria di ognuno si rinovellò l'infelice condizion de' prencipi, quando, solo e abbandonato da tutti i suoi amorevoli, fu veduto Tiberio uscir di casa per constituirsi avanti i giudici; il quale, ancor che quella diserzione chiaro indicio stimasse della sua condannazione, con animo nondimeno intrepido entrò nella curia: dove, tuttoché da Sua Maestà e da tutto il virtuoso senato con severi sguardi e con minaccevoli gesti fosse ricevuto, egli, nondimeno, anzi allora parve che più si facesse ardito e in lui crescesse la grandezza dell'animo, che più i suoi pericoli vedeva farsi maggiori. Comandato poi che ad ognuno fu il silenzio, il fiscal Egidio Bossio in faccia di Tiberio lesse la crudel accusa, e appresso a Tiberio fu comandato che cominciasse la sua difesa; ond'egli così disse: — Due, sire de' letterati, sono gli eccessi de' quali da' miei malevoli vengo accusato: che con male arti io abbia occupato l'imperio romano, e che con crudeltà grande, esercitata contro la nobiltà e altri soggetti di molto merito e gran valore, io l'abbia governato. Il primo capo affatto è falso; perché, come a me può esser opposto che con le fraudi io abbia occupato l'imperio romano, nel testamento di Augusto essendo io stato scritto erede? Vero confesso che Augusto, Agrippa Postumo avesse suo nipote, e Germanico a lui congiunto di sangue; ma fa bisogno considerare che non fu Augusto prencipe così sciocco, che nell'importantissimo fatto di lasciar dopo sé un erede, che in così grande imperio dovesse succedergli, da qualsivoglia sagace e fraudolente ingegno giammai avesse potuto essere ingannato. Ben si dee credere che, a' suoi nipoti avendo egli preposto me, a lui non punto congiunto di sangue, alta cagione, importantissimo rispetto l'inducesse a ciò fare; e tuttoché in questa occasione con mia molta lode potessi raccontare i virtuosi artifici che usai per acquistarmi l'affezione e la buona volontà di quel grandissimo prencipe, questo solo nondimeno mi piace di ricordare in questo luogo; che, se Augusto ne' soggetti del suo sangue quelle qualitadi avesse trovate, le quali necessarie conosceva in quel soggetto che esser doveva suo erede, delle quali io isquisitissima diligenza usai di mostrarmi appieno dotato, né l'amore che dice Tacito che Augusto portò a mia madre, né le lusinghe di lei, né gli artifici miei, ancorché finissimi, giammai sarebbono stati sufficienti per indur quel sagacissimo prencipe a fare azione tanto crudele, di privare i suoi nipoti per lasciarsi un erede estraneo. Ma in questo luogo e in questa occasione mi giova di fare ad ognuno palese quella mia azione, dalla quale io sempre ho riconosciuto l'acquisto dell'imperio romano, come quella che fino violentò Augusto a svisceratamente amarmi. È noto ad ognuno che, dopo la morte di Marco Agrippa, Augusto mi diede Giulia sua figliuola per moglie: ed è anco palese a tutti quale quella gran principessa mi riuscisse per le mani; onde, vilipeso dalla superbia e dalla lascivia di quella donna impudica, pessimamente vedendomi offeso nell'onore, per mia grandissima esaltazione seppi servirmi di quella medesima occasione, che, per mandare in ultimo precipizio tutte quelle speranze della mia buona fortuna, le quali io vedeva molto bene incamminate, mi si trapose ne' piedi. Perché, considerando che se io, come il zelo dell'onor del mondo mi violentava, con la morte di mia moglie vendicava l'ingiuria gravissima ch'ella mi faceva, il poco rispetto ch'averei mostrato di portare al sangue di Augusto averebbe potuto alienarlo da me e farlo risolvere ad abbandonare que' buoni pensieri ch'egli aveva di esaltar la persona mia; e tra me lungo tempo discorrendo la differenza grande che è tra l'ingiuria che da una moglie di sproporzionata grandezza al marito si riceve, da quella che altrui vien fatta da una uguale, seppi far l'acerbissima risoluzione di prepor la gloria, che l'acquisto dell'imperio romano mi averebbe apportata, alla vergogna di quelle pubbliche e vergognose corna che mi faceva Giulia. — Fin qui col ragionamento della sua difesa era giunto Tiberio; quando nella curia fu udita una voce molto grande, la quale tre volte replicò: — Ah, traditore! — Tiberio, stimando che così importante ingiuria fosse detta a lui, appresso Sua Maestà si protestò che quello smacco era fatto all'augustissimo luogo di quella curia, non a lui. Apollo, per lo poco rispetto che conobbe essergli portato da quel temerario, comandò che con ogni esatta diligenza fosse trovato e catturato. Il che incontanente fu eseguito; e si conobbe che quella temerità fu commessa da Iacomo conte della Marcia, famosissimo prencipe del glorioso sangue di Francia. Apollo nondimeno, preponendo l'ingiuria fatta a lui alla grandezza della prosapia di quel prencipe, comandò che fosse condotto nelle carceri. Allora il conte pubblicamente si protestò che né per ingiuriar Sua Maestà o l'imperador Tiberio egli avea dette quelle parole; ma, per isfogare un grandissimo affanno che nel suo cuore teneva rinchiuso, non Tiberio né altri, ma se stesso aveva chiamato traditore. Perché, allora ch'egli divenne marito all'impudica reina Giovanna, contro lei, che 'l nobilissimo regno di Napoli gli aveva dato in dote, scioccamente avendo voluto procedere, come se ella fosse stata una gentildonna privata, per li severi termini che pazzamente usò contro lei, con sua vergogna infinita perdette la moglie, il regno e per consequenza la riputazione, e pieno di confusione fu forzato fuggirsi di Napoli e vivo andare a sepellirsi in un monastero di monaci in Francia, dove morì poi di mera rabbia; e che la molta sagacità di Tiberio, usata in caso simile, l'aveva fatto accorto che onor maggiore gli averebbe arrecato vivere in Napoli re cornuto che onorato privato in Francia. A quel nobil francese condonò allora Apollo il disturbo ch'aveva dato, e a Tiberio comandò che seguitasse la sua difesa; il quale così disse: — E percioché la soverchia tolleranza della vergognosa vita, che teneva mia moglie in Roma, appresso il senato e il popolo romano senza fallo alcuno averebbe invilita e disprezzabile resa la persona mia, cosa che ad un soggetto mio pari, che con la speranza viveva di quella grandezza che acquistai poi, non punto minor danno averebbe apportato del risentimento ch'avessi fatto per vendicarmi, tra i due tanto pericolosi estremi, pigliai quel partito di mezzo che, nelle dubbiose risoluzioni, altrui suol sempre apportar felicità; di modo che, per non trovarmi presente a quell'ingiuria che io non poteva né vendicare né tollerare, allontanandomi da Roma sotto colore di desiderio di ozio, andai ad ascondermi in Rodi. Questa mia modestia, questo gran rispetto che seppi portar al sangue di Augusto, fu la vera e più principal cagione che non solo l'indusse ad amarmi, ma che strettamente l'obbligò a far meco quella gran dimostrazione di straordinaria dilezione, che dopo la morte sua vide il mondo. Perché quel prencipe, altrettanto sagace come glorioso, mosso a pietà della condizion mia tanto vilipesa, e dell'infame vita di sua figliuola sopramodo stomacato, quella rigorosa dimostrazione fece contro lei, che per norma dee servir ad ogni saggio prencipe come proceder deono con le figliuole loro impudiche. Se poi tanta pacienza, se il rispetto, la venerazione, l'esquisita ubbidienza e tanti altri virtuosi artifici, che per far innamorare Augusto di me continovamente seppi usare, sieno maniere viziose e, come a Vostra Maestà hanno rappresentato gl'inimici miei, inganni fraudolenti, lascio che lo dichino quei che deono giudicar la mia riputazione. Vengo ora al secondo capo dell'accusa: e vera confesso la crudeltà da me usata contro la nobiltà romana, e verissime dico esser le parole tutte che contro di me ha dette Tacito; ma solo desidero che quella differenza si faccia, tra la crudeltà che usa un prencipe nuovo e quelle che vengono esercitate da un antico ed ereditario, che si deve; perché, se per vizio di animo fiero, sitibondo del sangue umano, se per bestialità di capricciosa immanità ad alcuno averò fatta toglier la vita, da ora, come se io il più vile e abbietto plebeo fossi di questo Stato, mi sottopongo al rigore della legge cornelia; ma se per mera necessità di Stato sarò incrudelito contro il sangue di Augusto, contro i senatori grandi, contro i capitani di straordinario valore e insomma contro la stessa virtù, priego ognuno a considerare la necessità che i prencipi nuovi hanno di operar, anco in infinito dispiacer loro, cose atroci e sopramodo crudeli. E in questa mia presente occasione mi piace con la stessa autorità delle cose scritte dall'implacabile mio accusatore Tacito difender me medesimo. Egli dunque apertamente ha detto che l'orrenda proscrizione fatta da Augusto, la quale io confesso che passò tutte le più immani fierezze che giammai fossero comandate da uomo crudele, non per inclinazion di animo fiero, ma solo per necessità di Stato da que' medesimi fu ordinata, che sommamente la biasimarono. "<foreign lang="lat" rend="italic">Sane proscriptionem civium</foreign> — queste sono le parole di Tacito, — <foreign lang="lat" rend="italic">divisiones agrorum neque ipsis quidem, qui fecere, laudatas</foreign>". Il che essendo vero, debbo io esser condennato per la prudenza di bene aver saputo stabilirmi in un principato nuovo, e per aver avuto genio di por in esecuzione que' precetti, che non solo ogni altro scrittor politico, ma lo stesso Tacito ha pubblicati al mondo? E se è vero che allora l'indulgenza, la mansuetudine e la clemenza viziose sono in un prencipe, quando virtudi tanto segnalate sono usate verso chi nel perdono conserva l'animo iniquo, il genio vizioso, il cuor pieno di fierezza e di stimolo di vendetta, quando io vivi avessi lasciati Agrippa Postumo, Germanico e gli altri soggetti del sangue di Augusto, trovasi qui tra voi alcuno che creda che questi sinceramente avessero mai amata la grandezza mia? E se stabilissimo fondamento politico è che i prencipi sopra tutte le cose deono procacciarsi il regnare senza gelosia; e se quel prencipe non mai sicuro si può dir nel suo Stato, mentre vivono quei che ne sono stati cacciati o che migliori ragioni vi pretendono di lui, come anco meco ogni uomo poco intendente delle cose del mondo non confesserà che, non esecuzione di animo fiero, ma mera necessità di politica ragion di Stato mi violentò a così severo mostrarmi verso il sangue di Augusto, perché prudentemente crudele è il prencipe, quando, come lo stesso Tacito ha detto, egli corre "<foreign lang="lat" rend="italic">periculum ex misericordia</foreign>"? Oltre di ciò le spesse uccisioni, che io e che dopo me comandarono gl'imperadori contro i più segnalati soggetti del senato romano, non alla nostra crudeltà, come iniquamente dicono quei che ora mi perseguitano, ma all'imprudente superbia di quei senatori si debbe imputare, i quali, tuttoché vedessero la libertà sbandita dalla patria loro, con la superba cervicacia nondimeno di non mai voler vestirsi la toga dell'umiltà, anzi con la sciocca ostinazione di voler nella servitù parlar libero e comandare nella soggezione, ogni giorno più irritavano il prencipe ad usar contra ingegni di tanta superbia ogni sorte di fierezza e di immanità. Quindi è, sire, che né Tacito né Dione né Tranquillo né altro qualsivoglia scrittore delle cose mie giammai ha potuto raccontare che io sia incrudelito contro cittadino alcuno o altro soggetto della plebe romana e delle province, mercé che non mi diedero giusta cagione di sospetto; ma solo quello hanno detto, che confesso verissimo, che io affliggeva la nobiltà più insigne del senato romano: cosa che io faceva per invilirla, per ispaventarla, per renderla tra essa diffidente, disunita, e per indurla a ricever tutta quella servitù, che io mi avvedeva che ella sommamente aveva in orrore. Né altri trattamenti di questi politico alcuno può insegnarmi che buoni sieno ad esser praticati verso la nobiltà di quello Stato, dal quale poco prima essendo stata cacciata la libertà, non solo non vuol accommodare il genio alla servitù, ma pazzamente pretende di limitar al prencipe l'autorità di comandare, e che nella servitù ritiene la superbia di uomo libero e l'animo arrabbiato di vendicar, con buona occasione, l'offesa della libertà occupata: onde è che i più veri istromenti da stabilirsi in quegli Stati nuovi, da' quali poco prima sia stato cacciato il viver libero di una republica, sono i carnefici, le spie e i fiscali; conciosiacosaché ogni crudel azione prudente risoluzione è predicata, quando ella la vita, lo Stato e la riputazione assicura a quel prencipe nuovo che sa usarla. Di più, strettamente priego ognuno a considerare che que' soggetti, che nel senato romano con ostentazione di valor grande, di virtù straordinaria volevano esser conosciuti di maggior condizione degli altri, non perché fossero innamorati della virtù, non per quella sola nobiltà di animo che si dee trovar in un uomo il qual si contenti di morir privato, ma per aver séguito di nobili, per acquistarsi l'aura popolare, l'affezione degli eserciti, se ne adornavano: cosa verissima, e la quale da niun altro scrittore meglio che da te stesso, Tacito, è stata insegnata a' prencipi miei pari; perché liberamente dici che non altro più vizioso e scelerato soggetto pruovano i prencipi nuovi, di quel virtuoso senatore che dell'istromento della virtù si serve per farsi strada all'ambizione che egli ha di regnare. Perché, dapoiché ne' tuoi <title lang="lat">Annali</title> altrui dipingesti i costumi di quel traditor di Seiano, dici le seguenti parole, le quali chiaramente provano l'intenzion mia: "<foreign lang="lat" rend="italic">Palam compositus pudor, intus summa apiscendi libido; eiusque causa modo largitio et luxus, saepius industria ac vigilantia, haud minus noxiae, quoties parando regno finguntur</foreign>". E bene hai detto; perché in uno Stato nuovo, non ancor sicuramente divenuto ereditario in un sangue, e dove la tumultuosa elezione del prencipe ha tanto luogo, che anco all'occisore di lui è lecito aspirare all'imperio, que' soggetti grandi, que' ministri virtuosi e sommamente meritevoli, che agli uomini privati sono di tanta ammirazione che da essi degni sono stimati di tutto l'amor del prencipe, delle più sublimi dignitadi e de' più ricchi premi, dal sagace ingegno nondimeno di colui che regna perniziosissimi sono conosciuti e degni di esser annichilati. Di maniera tale, che la qualità dell'imperio romano, non meno disordinato nella succession ereditaria che nella sua elezione grandemente tumultuoso, da me quel severo modo di procedere ricercava, il quale solo potette salvarmi la vita e lo Stato. Né so vedere come da alcuno viziosa possa esser giudicata quella crudeltà che esercitai verso la nobiltà romana e i soggetti più segnalati dell'imperio, se notabil difetto, indegno di un mio pari, sarebbe stato stimato se verso essi avessi usata quella clemenza, quella mansuetudine e quella piacevolezza, che con tanta sua infelicità praticò Cesare: il fine miserabile del quale ad ogni suo pari chiarissimamente insegna che gli Stati, i quali altri occupa con la fraude, con le straordinarie severitadi si stabiliscono; mercé che della clemenza del prencipe nuovo gli uomini nobili delle republiche soggiogate solo si servono per ottima occasione da opprimerlo con le congiure, né, come par che doverebbe accadere, ella punto vale per ismorzar dal cuor loro la rabbia dell'odio, il desiderio intensissimo e perpetuo c'hanno di vendicare, anche con ogni loro pericolo, l'ingiuria della libertà occupata. — Molto giustificata a' giudici parve la difesa di Tiberio; perché non solo per buono ebbero il testamento di Augusto e conseguentemente legittima la successione di Tiberio, ma considerarono ancora che, essendo egli prencipe nuovo non congiunto al sangue di Augusto, e nel senato romano trovandosi molti soggetti per nobiltà di sangue maggiori di lui, secondo i veri termini della tirannica politica, dove quella venerazione e quella maestà li mancava che l'esser nato di sangue reale apporta altrui, era forzato usar la crudeltà, e co' pugnali e col veleno farsi far largo, e appresso quei rendersi tremendo, i quali, troppo presumendo di loro stessi, la privata nobiltà loro ardivano di paragonare con l'immensa fortuna di colui che regnava; e che dove l'uso della clemenza a' prencipi nuovi apportava danno, l'esercizio di una anco straordinaria severità doveva esser stimato virtuoso.</p></div2>
<div2 type="capitolo">
<head>Ragguaglio XXXIV</head>
<argument><p>Per proibire le frequenti morti cagionate negl'infermi per la molta ignoranza de' medici, avendo Ippocrate dato ad Apollo un conseglio che poi riuscì infelicissimo, grave pericolo corre di essere da Sua Maestà severamente punito.</p></argument>
<p>Il grande Ippocrate alcuni giorni sono fece sapere alla Maestà di Apollo che il mondo tutto talmente si era empiuto di medici ignoranti, che, se non vi si porgeva presto rimedio, evidentissimo pericolo si correva che 'l genere umano tutto si fosse disertato; perché i miseri infermi dagl'ignoranti medici venivano curati con nuove esperienze, con medicamenti contrari e più tosto con ricette da cerretani che co' canonici e veri precetti dell'arte: onde si cagionava che di quegl'infermi moriva numero grande, i quali, quando da uomini sufficienti nell'arte fossero stati medicati, con molta facilità averebbono potuto ricoverare la perduta loro sanità. Per l'avviso di uomo tanto segnalato ferma risoluzione fece Apollo di volere in ogni modo por rimedio a così grave disordine. Onde sei mesi sono formò un collegio de' più segnalati medici che giammai abbia avuti la medicina, e i più principali furono Cornelio Celso, Galeno, Avicenna, il Fracastoro, il Fallopia, l'Altomare e il modernissimo Girolamo Mercuriali; e volle che lo stesso prencipe della medicina Ippocrate fosse capo di così onorato collegio: al quale ampla e piena autorità diede di provvedere il genere umano di medici esperimentati e di conosciuto valore. Dagli eccellentissimi signori medici del collegio prima fu fatta la distribuzione delle condotte, e a tutti i luoghi furono mandati i medici loro; a' quali per maggior sicurezza della buona salute e della lunga vita degli uomini fu comandato che agli ammalati loro non altro potessero ordinare che clisteri comuni, unguenti da rogna, purghe ordinarie e nelle febbri catarrali l'acqua pettorale; ma che, dovendo venire all'atto di cavar sangue, di medicar febbri maligne, terzane doppie e altri mali gravi, fossero obbligati a dar subito minuto conto al collegio degli accidenti dell'infermo, della qualità del male, degli accessi delle febbri: e che in casi tali diligentissimi dovessero essere nell'inviar mattina e sera le urine e gli escrementi degl'infermi a' signori del collegio, affine che con soddisfazion maggiore degli ammalati avessero potuto ordinar i medicamenti necessari. Con somma ubbidienza posero i medici in esecuzione quanto dai signori del collegio venne loro comandato. Ma poche settimane passarono, che 'l mondo tutto venne in chiara cognizione che quegli ordini, che con tanto zelo di pubblica carità furono dati, non operavano quel buon effetto che Sua Maestà si era dato a credere; percioché i medici, i quali assistevano alla cura degl'infermi, nel pigliar nelle alterazioni e mutazioni de' mali le debite risoluzioni tanto stavano perplessi, che nemmeno ne' casi repentini co' subiti e necessari medicamenti ardivano di soccorrer l'ammalato: ma, obbedienza maggiore mostrando verso il collegio che carità con l'infermo, senza espresso ordine de' superiori ricusavano di voler por mano anco a que' mali che non pativano dilazione. E per certo cosa infelicissima era il veder che quel tempo, che fruttuosamente doveva essere speso nella cura dell'infermo, da que' medici inutilmente fosse consumato in scriver eleganti relazioni e molto dotti consegli agli eccellentissimi signori della congregazione, a' quali con diligenza esquisita mandavano le fecce e le urine degl'infermi: le quali percioché per la lunghezza della strada si corrompevano, accadeva il gran disordine che, da' medici del collegio perfettamente non potendo esser conosciute, le ricette, che da essi erano inviate, molte volte affatto contrarie erano al bisogno dell'infermo. Oltre che spesse volte accadette che 'l male, del quale si era dato conto molto minuto, nella lunga tardanza della risposta mutava natura, per lo che di nuovo faceva bisogno inviar altre relazioni e nuovi discorsi: disordine che operava che gl'infermi perivano di mera necessità, poiché mentre si aspettavano i medicamenti lontani, molte volte gli empiastri, i clisteri e le medicine giungevano dopo la morte dell'ammalato; tutti inconvenienti tanto brutti, che cagionarono che le infirmitadi e le morti degli uomini moltiplicarono di modo, che, il richiamo di tanti disordini essendo alla fine pervenuto agli orecchi di Apollo, egli molto rimase maravigliato che una deliberazione fatta con zelo di tanta carità, avesse potuto sortir il fine infelice di una tanto calamitosa confusione. Onde Apollo, bruttamente da Ippocrate chiamandosi offeso e schernito, che sotto zelo di apparente carità verso il ben pubblico con quel pernizioso ricordo avesse voluto aprirsi larga strada all'esercizio della sua ambizione, in pubblica udienza disse che finalmente aveva toccato con mano che, per curar qualsivoglia infermità, molto più valevano i medici assistenti all'ammalato, ancorché ignoranti, che i dottissimi lontani; e appresso con indignazion grande disfece il collegio, con animo deliberatissimo di far contro Ippocrate qualche notabil risentimento. Ma per le instanti preghiere di Esculapio da così severa deliberazione si rimosse; il quale, avendo confessato l'ambizione di Ippocrate, eccellentemente la scusò col desiderio, tanto comune a tutti gli uomini più onorati, di comandare, per non parer di tener il lume agli altri e star per uno di più in questo mondo.</p></div2>
<div2 type="capitolo">
<head>Ragguaglio XXXV</head>
<argument><p>Francesco Mauro, nobil poeta italiano, poco appresso ch'egli per sua moglie isposò la virtuosissima Laura Terracina, per gelosia ch'ebbe della pudicizia di lei, l'uccide.</p></argument>
<p>Fino dal primo giorno che la leggiadrissima signora Laura Terracina fu ammessa in Parnaso e che dalla serenissima Euterpe fu accettata per sua cameriera, da molti di questi amorosi poeti cominciò ad esser molto vagheggiata; ma però i più assidui amanti, e forse anco i più ben veduti, erano Francesco Maria Molza e Francesco Mauro, amendue famosi poeti in questa corte. La stessa serenissima Euterpe, considerando la giovanile età della signora Laura, l'esquisita bellezza di lei, il numeroso corteggio ch'ella aveva de' virtuosi, fece risoluzione di quanto prima darle marito; e, comunicato ch'ebbe simil pensiere con la sua damigella, dispostissima la trovò ad ubbidire. Euterpe dunque in arbitrio di lei lasciò l'accaparsi uno de' due suoi amanti, il Mauro o il Molza. La virtuosissima Terracina, che non, come è costume delle sciocche dame, con la soddisfazion degli occhi, ma, come sogliono le sagge, col contento dell'animo voleva far risoluzione tanto importante, volle prima che amendue le mostrassero le poesie loro; le quali dapoiché con esattissima diligenza più volte ella ebbe rilette e ben considerate, tralasciate le <title lang="lat">Fiche</title> del Molza come cantate con stile enervato e molto languido, si attaccò alla <title>Fava</title> del Mauro, nella quale le parve di trovar maggior succo di concetti e che quell'argomento fosse disteso con più sodezza di verso. Conchiuso dunque che fu il parentado, poco appresso furono celebrate le nozze; nelle quali il Mauro, di facoltadi così povero che poco altro stabile aveva che il suo capitolo della <title>Fava</title>, dalla sua sposa per ragion di dote ricevette mille e cinquecento ottave in contanti, senza l'arredo ricchissimo di un'infinità grande di madrigali, sonetti e canzoni, che quella virtuosissima damigella si aveva lavorati con l'ago della sua penna. Già era passato l'anno dopo le nozze, quando il Mauro notò che la sua sposa nella gamba destra usava di portar una legaccia molto pomposa, preziosasamente ricamata d'oro e tutta tempestata di gioie; e, percioché quella dell'altra gamba era di capicciola dozzinale, il Mauro, mosso non solo dalla novità di quella cosa, ma gravemente scandalizzato per essersi più volte avveduto che la sua moglie tanta ostentazione faceva di quella ligaccia, che per le strade, allora che in qualche segnalato drappello di virtuosi s'incontrava, più di quello che comportava la pudicizia di onorata signora si alzava le vesti, alla sua moglie liberamente dimandò la solennità di quella ligaccia e le disse se ella aveva simbolo alcuno. Al Mauro rispose Laura che il serenissimo re d'Inghilterra Odoardo sesto in premio della divozion sua verso lui le aveva donata quella ligaccia, la quale per cagion di onore ella portava ne' giorni più solenni; e che, come affezionata a quel gran re, aveva giurato di servirlo in tutte le sue occasioni e di mai sempre esserli serva divota e fedele. Per queste cose così bruttamente entrò il Mauro nelle furie, che, addosso la moglie avventatosi, così le disse: — Dunque, ribalda e scelerata, essendo tu moglie di un onorato poeta mio pari, sotto colore di onore, con la conoscenza di altr'uomo e con ricever doni da altri che dal tuo marito, hai avuto ardire di vituperarmi; e io, così assassinato nella riputazione, non debbo risentirmi? — E questo detto, nulla valendo alla sfortunata e infelice Terracina il chieder mercede, il dir in sua difesa che il tutto si era fatto con espressissima protesta che ella non mai intendeva che né punto si fosse pregiudicato all'obbligo strettissimo della fedeltà matrimoniale, cacciò mano ad un verso proibito di sei sillabe che portava allato, col quale molte volte le passò la gola e l'uccise. Questo risentimento, da ognuno riputato bestiale, non solo alle signore tutte poetesse di questo Stato grandemente dispiacque, ma molestissimo fu a tutti i più segnalati prencipi letterati di Parnaso; onde e quelli e queste in numero molto grande comparvero avanti Apollo, e con acerbissime parole accusarono il Mauro, che ivi era presente, che senza precedente legittima cagione, con sommo scorno degli onorati ordini di cavalleria de' maggiori re di Europa, bestialmente avesse uccisa la più virtuosa dama di Parnaso. A questa accusa animosamente rispose il Mauro esser verissimo ch'egli da Sua Maestà meritava severissimo castigo: ma non già per lo giustissimo risentimento ch'egli aveva fatto contro la sua impudica moglie, ma perché, la prima ora ch'egli si avvide della ribalderia di quella ligaccia, più mesi aveva differita la vendetta, che tanto era necessaria alla riputazione di un uomo onorato. Straordinaria commozione nel petto di tutti i circostanti prencipi cagionarono le parole del Mauro; i quali, in modo alcuno non potendo sofferire che gli onori, che essi conferivano a' nobili soggetti forastieri loro aderenti parziali e affezionati, fossero interpretati vitupèri, la curia tutta empirono d'infinito rumore; quando Apollo, per estinguere il principio di quel fuoco, il quale benissimo previde che tosto era per proromper in un incendio grande, così disse loro: — Con caratteri indelebili ne' vostri cuori scrivete, o prencipi, il caso infelicissimo succeduto a Laura Terracina, dignissimo di esser nel Mauro anzi premiato da me e lodato da voi, che da' miei giudici punito e da voi biasimato; e per cosa certa tenete che questi favori e questi onori, che i prencipi fanno agli stranieri, apertissimi preludi sono delle bruttissime oscenitadi che con l'ingegno loro libidinosissimo di dominare perpetuamente con varie macchinazioni vanno meditando. E gli animi de' sudditi col stretto vincolo di castissimo e santissimo matrimonio sono copulati co' prencipi loro, e però, come pudiche mogli, neppur con gli occhi deono conoscere altro prencipe che quello che loro ha dato la legge di Dio e degli uomini, non che sia lecito loro amarlo col cuore e giurargli nuova fedeltà; e molto sciocchi sarete, se, nel vendicare l'infedeltà de' vostri sudditi, aspetterete il tempo buono di côrli negli adultèri delle fellonie, perché le ferite, che arrecano disonore, dai saggi maestri di scherma si riparano prima che offendino, dagli stolti si medicano poiché si sono ricevute; ma nell'ora stessa che vi accorgete che alcuno suddito vostro un sol guardo dà a prencipe alcuno straniere, come avete veduto che ha fatto il Mauro, non vi tenete le mani a cintola, ma giocate di mannaie, di capestri, se ne' maggiori vostri bisogni, e allora particolarmente che con le arme de' vostri sudditi in mano a' prencipi vostri nemici volete mostrarvi uomini onorati, non volete trovarvi con un paio di vergognose corna in capo.</p></div2>
<div2 type="capitolo">
<head>Ragguaglio XXXVI</head>
<argument><p>Benché dopo gravi contese, pure alla fine Taide, famosa cortigiana de' signori poeti comici, è ammessa in Parnaso; la quale con molta soddisfazione di Apollo dice l'utile ch'ella spera di apportar alla sua corte.</p></argument>
<p>Nel gran conseglio che ieri si fece di tutti i letterati e de' più famosi personaggi che si truovino in questo Stato di Parnaso, furono proposti molti soggetti dottissimi in tutte le arti liberali, nuovamente capitati a questa corte, per ottenere onorato luogo in Parnaso; tra i quali proposta e con favorevoli suffragi fu anco vinta Taide, famosissima meretrice de' signori poeti comici, straordinariamente aiutata da Publio Terenzio, tanto parziale di lei, che con tutti i virtuosi poeti fece scoperte pratiche; e occorse che, mentre (acciò ella si presentasse avanti Apollo e il virtuoso senato per render loro le dovute grazie del beneficio ricevuto) le fu aperta la porta di Parnaso, l'illustrissimo signor cardinale Alessandro Farnese, accompagnato da una comitiva di prelati suoi amorevoli, si oppose a Taide per impedirle l'intrata: ad alta voce esclamando che, se persona tanto indegna e dalla quale non altro poteva aspettarsi che scandali pubblici doveva esser ammessa in Parnaso, per non veder con sporcizia tanto fetente profanati quei virtuosi luoghi, che solo erano stanza di que' letterati che con la voce, con gli scritti e col buon esempio della vita loro altrui potevano insegnar precetti salutari, in tutti i modi voleva andarsene, e che sapeva di aver molti virtuosi che in quella risoluzione l'averebbono seguitato. Mentre il cardinale diceva queste parole e che con forza grande si adoperava per cacciar Taide fuori della porta, ella da una molto numerosa squadra di poeti, che facevano spalla a Terenzio, così vivamente veniva aiutata, che a quella porta si diede principio ad una molto pericolosa quistione. Ma la sagace Taide, che sapeva che delle risse tutte, le quali per lo passato erano seguite per cagion di lei, ella mai sempre aveva riportate amarissime pene, con graziose maniere fece sapere ad ognuno ch'ella in modo alcuno non intendeva di voler con violenza entrare in Parnaso, ma con la buona grazia di tutti e con soddisfazione in particolare di quegli illustrissimi e virtuosissimi prelati. E che se quei degni erano stimati della stanza di Parnaso, che altrui potevano dar eccellenti consegli, ottimi precetti di prudenza, che a lei con somma ingiustizia negavano l'abitare in quei luoghi venerandi. E che sebbene per termine di rigorosa giustizia ella conosceva doverlesi la stanza di Parnaso, che nondimeno per singolarissima grazia da quei maggiormente voleva riconoscerla, che più gliela contrastavano. E che quei, che non amavano di vederla in Parnaso, in tanto nella mala opinione ch'avevano di lei erravano, che persona alcuna non si trovava in quei virtuosi luoghi, alla quale ella non avesse potuto dar que' ricordi che né più necessari né più prudenti da qualsivoglia sapientissimo filosofo morale si potevano aspettare. E che ella non tanto per acquistar l'eternità al suo nome desiderava abitar tra i virtuosi di Parnaso, quanto per giovare a molti, con perpetuamente andar per le strade ammonendo ognuno a modestamente vivere nel suo vicinato e a fuggir come la morte il bruttissimo vizio di dir "puttana" alla compagna, quando non si ha la coscienza netta: avvertenza che nelle corti non avendo avuta, molti garritori cortegiani audacemente con gli emoli loro avevano attaccate di quelle risse, nelle quali dalle coltellate, dalle calonnie bruttamente fregiata e disonorata avevano veduta la loro riputazione. E che gli officiali che andavano al governo delle province, non da altra più dotta maestra meglio potevano imparare l'importante e difficilissima filosofia di cavar da un governo danari e riputazione, che da lei, poiché alle sole Taidi esattamente era nota la gentil arte di pelar con tanta diligenza e destrezza la gaggia, ch'ella più tosto cantasse che stridesse; nella qual pratica ella si dava il vanto di così esser singolare, che mille volte aveva veduto i suoi innamorati allora maggiormente arder dell'amor di lei, che, spelati nel vivo e scorticati fino all'osso, nudi e crudi gli aveva mandati allo spedale, di dove ancora le avevano scritte lettere amorose. Che quegl'ingordi delle ricchezze, che per ogni strada e per ogni verso sempre sudavano in accumulare oro, dal solo infelicissimo esempio di lei potevano chiarirsi che i tesori accumulati con le male arti dalla giustissima ira di Dio erano alla fine mandati in fumo: perché di così gran numero di danari che dalle vene de' suoi amanti ella aveva succhiati, e delle infinite ricchezze delle quali ella aveva spogliate infinite famiglie, altri avanzi non aveva fatti che quei quattro stracci che ognuno le vedeva indosso; e che se il danaro, che le era capitato alle mani, così avesse avuta la benedizione di Dio come egli aveva avuto mille maledizioni, che di ricchezze ella averebbe uguagliate le prencipesse più facoltose. Che poi dal suo volto, che a' suoi amici tanto era grato, dalle lusinghe e dalle fallacie, con le quali ella soleva adescare i malaccorti giovani che le capitavano per le mani, dal perpetuo riso ch'ella aveva in bocca, col quale ricopriva l'animo suo rapace e quel tagliente rasoio, col quale ella radeva senza discrezione e scorticava senza pietà, qualsivoglia poteva imparare a non mai fidarsi delle apparenze, delle belle accoglienze, delle grate parole e delle cortesi proferte altrui, e giammai non darsi in preda ad alcuno, se di lui non aveva prima fatta esatta anotomia: mercé che a molte sue pari riluceva la faccia, pareva bello l'aspetto e odorifero il fiato, che, quando poi dalle sagaci persone erano loro alzate le vesti e scoperto l'intimo dell'animo, si trovavano esser fetenti carogne, piene di piaghe puzzolenti, di fistole verminose, di animi falsi, di cuori in estremo fraudolenti, in infinito interessati. Si rivoltò poi Taide verso il magno cardinal Farnese, e così gli disse: — E chi più di voi, illustrissimo mio signore, quando in Parnaso averò aperta la mia casa, doverà frequentar la mia scuola? nella quale imparerete quella importantissima virtù della neutralità, della quale i nipoti de' papi, vostri pari, hanno tanta necessità: scienza tanto posseduta da me, che meritamente potrò leggerla nelle catedre. Percioché mentre io vissi al mondo, giammai non essendo stata senza una ventina di Panfili innamorati di me e, per la gelosia che regnar suole tra i giovani rivali, incagniti tutti tra essi, con la sagacità nondimeno del mio ingegno, con destrezza tale ho sempre saputo proceder con essi, che più tosto ho levate che poste loro le armi nelle mani; col quale artificio da essi ho potuto cavar utile infinito, senza giammai perderne alcuno. Precetto raro e artificio così singolare, come difficile ad esser praticato, e a' pari di V.S. illustrissima tanto più necessario, quanto che, non come fo io che con le forti catene della libidine strettamente imprigionati tengo gli amorevoli amici, ma col debilissimo filo della gratitudine tenete legati quei ch'avete bonificati, il quale per un'ombra di leggerissimo disgusto, che anco inavvertentemente si dia loro, si tronca; e pur io molti vostri pari conosco, che, per aver commessa l'imprudenza di innamorarsi di un particolar soggetto, non solo hanno precipitati gl'interessi loro, ma grandemente ruinata la fortuna di quell'amico che volevano esaltare, e con le gelosie grandi, che hanno date a tutti gli amorevoli loro seguaci, scioccamente hanno poste loro le armi nelle mani, con le quali hanno violentati uomini, per altro gratissimi, a contracambiare il difetto della parzialità col vizio dell'ingratitudine. Tutte cose tanto vere, avvertimenti tanto necessari, che, se come si conviene saranno osservati da' vostri pari, ne' vostri disgusti non averete mai occasione di più dolervi della poca fede degli amici, che dell'odio de' vostri poco amorevoli: appresso le mie pari essendo regola molto trita, che non dee aver il brutto vizio di imbertonirsi di un sol soggetto chi vuol avere il séguito di più suoi amorevoli.</p></div2>
<div2 type="capitolo">
<head>Ragguaglio XXXVII</head>
<argument><p>L'ambasciadore della provincia della Marca, mandato a questa corte, nella pubblica udienza si duole con Sua Maestà del caso infelice occorso a' suoi Marchigiani; al quale Apollo con singolar dimostrazione di vera affezione pone competente rimedio.</p></argument>
<p>L'orator marchigiano che la settimana passata capitò a questa corte, ieri, accompagnato dalla maggior parte della nobiltà virtuosa, fece la sua solenne e pubblica intrata, e vestito di una lunga gramaglia funerale comparve nel venerando collegio de' letterati; nel quale, dopo l'aver con una profonda riverenza onorata la Maestà di Apollo, parlò in questa guisa: — Sire e padre delle buone lettere, e voi altri prencipi dei <foreign lang="lat" rend="italic">cuius</foreign> che mi ascoltate, mentre le buone lettere fiorirono al mondo, anco la Marca talmente si segnalò in esse, ch'ebbe grido di aver poeti, filosofi, oratori e altri personaggi grandi non punto inferiori ai Mantovani, agli Ateniesi, ai Romani: onde alcuna volta dagl'ingegni grandi de' letterati fino meritò di esser paragonata alla stessa famosissima Grecia, fecondissima madre di tutte le scienze. Ma poiché da' popoli barbari a pezzi furono tagliati o fatti morir di fame i letterati, le buone lettere ancora siffattamente furono calpestate da essi, che dopo gl'incendi di tante famosissime biblioteche, nelle quali perirono le fatiche de' più famosi scrittori, essendosi anco smarrita la nobilissima lingua latina, affatto si perdette la razza dei dittongi; dalla ruina de' quali è nata poi l'ultima spiantazione della nobilissima provincia della Marca, perché dalla famosa città di Iesi i nobilissimi Marchigiani essendo prima chiamati "<foreign lang="lat" rend="italic">piceni aesini</foreign>", dopo la veramente lagrimevole perdita c'ho detto che si fece dei dittongi, sono rimasti "<foreign lang="lat" rend="italic">piceni asini</foreign>"; che certo non so vedere qual maggior calamità a qualsivoglia altra nazione sia accaduta giammai, che a questa della patria nostra possa paragonarsi: la quale per la perdita di un sol dittongo talmente è rimasta priva dell'antica sua riputazione, che gl'infelici Marchigiani non più né praticare né comparire possono in ridotto alcuno di galantuomini, dove non venga loro dato dell'asino per lo capo. — Qui con abbondantissima copia di lagrime fornì l'oratore il suo ragionamento, né alcun letterato si trovò in quella udienza che straordinaria passione non sentisse della disgrazia de' Marchigiani; di modo che Apollo stesso, per lo caso sfortunatissimo di così nobil provincia grandemente commosso, subito comandò che li fosse portato da scrivere, e di sua mano ripose il dittongo a Iesi, e a Vergilio, reggente della scansione de' versi, comandò che la prima sillaba di Iesi facesse osservar lunga; e sotto gravi pene ordinò che nessuno per l'avvenire ardisse di chiamare i Marchigiani "asini", essendo verissimo che la madre natura con tanto giusta misura tra le nazioni tutte dell'universo aveva seminata l'asinità, che ognuno ne aveva la sua parte ugual a quella del compagno.</p></div2>
<div2 type="capitolo">
<head>Ragguaglio XXXVIII</head>
<argument><p>Consalvo Ferrante Cordova ad Apollo chiede la confirmazione del titolo di "magno"; e invece della grazia riceve risposta di grave disgusto.</p></argument>
<p>Consalvo Ferrante Cordova, dagli Spagnuoli detto il gran capitano, con una nobilissima comitiva d'infiniti signori castigliani più giorni sono comparve in Parnaso; e con una magnifica orazione a Sua Maestà avendo narrate le più segnalate sue azioni fatte in guerra, domandò la confirmazione del titolo di "magno", che dal consenso di tutta la milizia e da tutti gl'istorici di Europa gli era stato dato. Con buonissimo occhio fu Consalvo ricevuto da Apollo, il quale gli ordinò che in scritto desse le imprese sue tutte militari: le quali comandò poi che dagli eccellentissimi Giovanni Gioviano Pontano, da Francesco Guicciardini e da monsignor reverendissimo Paolo Giovio esattamente fossero esaminate, e che diligente relazione ne facessero poi al senato istorico: tutto affine che, quando fossero trovate aver que' requisiti che per ottener l'onorato titolo di "magno" sono necessari, con autentiche bolle di Sua Maestà glielo confirmassero. In mano di que' famosi istorici consegnò Consalvo un molto compìto commentario di tutte le sue imprese: le quali da quegli uomini grandi con esquisita diligenza furono esaminate e ben ponderate, e poco appresso di esse in pieno collegio fecero la relazione, dove quello conclusero che a Consalvo dir si doveva per risposta. Il quale essendo stato chiamato nella curia, Tito Livio, prencipe del senato istorico, a nome di tutto il collegio gli disse che, con esatta diligenza essendo state considerate le sue imprese di guerra, que' signori avevano finalmente conchiuso che delle cose le quali egli aveva operate in Granata, come di fazioni succedute sotto l'autorità di un capitano nella facoltà del comandare a lui superiore, secondo lo stile della corte di Parnaso non si era tenuto conto alcuno, dovendosi in casi simili la gloria tutta della vittoria al capitano generale che comandava all'esercito. Che, quando anco egli fosse stato generale dell'impresa di cacciare i Mori dal regno di Granata, que' signori istorici avevano giudicato che ella in modo alcuno non era sufficiente per acquistare al capo di lei il glorioso titolo di "magno", poiché, che tutta la Spagna armata avesse saputo cacciar da Granata quattro Mori divisi in fazioni, era azione meno che mediocre. Appresso soggionse Livio che le imprese, ch'egli aveva fatte in Africa nell'espugnazione di alcuni piccioli luoghi, ancor esse erano state giudicate indegne di esser avute in considerazione in un soggetto che, chiedendo la gran prerogativa del titolo di "magno", faceva bisogno che al mondo mostrasse di aver recate a fine imprese veramente magne; e che da' suoi scritti chiaramente si conosceva che la riputazion tutta nelle cose militari gli era data dalla guerra ch'egli maneggiata aveva per l'acquisto del regno di Napoli, nel quale di segnalato e degno di considerazione si vedevano le due battaglie campali, una fatta a Seminara e l'altra al Garigliano, le quali, quando altrui avessero potuto acquistare il glorioso titolo di "magno", così grande era in Parnaso il numero de' Belisari, de' Narseti, de' Carli Martelli, de' Scanderbegi e degli altri capitani famosi ch'avevano operate cose più memorande, che maggiore nel mondo sarebbe stato il numero de' magni che de' piccioli. A queste cose replicò Consalvo che li pareva che nella guerra napolitana non si dovesse aver considerazione alle cose particolari, ma a tutta la nobilissima impresa, ch'egli gloriosamente aveva recata al suo fine, di aver guadagnato al suo re un regno floridissimo e fortissimo. Rispose allora Livio che anco il solo acquisto di tutto il regno di Napoli da que' signori era stato avuto in considerazione, nel quale pareva che non poco oscurasse la sua fama l'essersi in quella impresa più adoperata le fraude che la vera virtù militare: e che perciò il virtuoso collegio istorico aveva giudicato all'impresa napolitana poco ben convenirsi il nome di onorato acquisto. Che però sapesse che per certa particolar prerogativa il glorioso titolo di "magno" solo a quelli si concedeva, che con l'istromento della vera virtù militare a fine recavano imprese piene di segnalato valore; che però a que' signori del collegio in modo alcuno non pareva che Consalvo pretender potesse di aver col valor delle armi conquistato quel regno di Napoli, nel quale dai malaccorti re napolitani come amico e difensore essendo stato poco prima chiamato, ne' maggiori bisogni poi di quegl'infelici re, e allora appunto che il regno tutto gli avevano dato in mano, ebbe cuore di pubblicarsi loro nemico: la quale azione se tanto glorioso rendeva chi l'aveva eseguita, che gli facesse meritar il titolo di "magno", che il collegio istorico ne faceva giudice lo stesso Consalvo. Disse anco Livio che alle cose raccontate si aggiungeva il fine oscurissimo ch'egli fece, indegno di un par di Consalvo, che chiedendo il titolo di "magno" voleva esser predicato il protosavio del mondo; poiché dopo l'acquisto di tanto regno, senza punto saper assicurar la sua riputazione, ignorantissimamente si lasciò disarmare, per esser poi levato dal governo di Napoli, e condotto in Ispagna ad una rilegazione per fornirvi i suoi giorni di rabbia. Esclamò allora Consalvo, e disse che fine molto più infelice di lui aveva fatto Pompeo, e che nondimeno aveva ottenuto il titolo di "magno". A questo rispose Livio che, secondo gl'instituti di Parnaso, tutti que', che per far acquisto di un imperio perdevano la vita o facevano altro fine infelice, punto non iscoloravano la riputazion loro, come in niuna parte la scolorò il magno Pompeo, il quale lo stesso generoso pensiere, sebbene più occulto, ebbe sempre, che seppe eseguir Cesare. In ultimo disse Livio che al desiderio di Consalvo grandissimo pregiudicio facevano i due inescusabili errori che nel maneggiar l'impresa del regno di Napoli egli commise; poiché non solo troppo trapassò i termini della liberalità e dell'autorità di capitano, allora che, dopo l'acquisto di tanto regno avendo beneficato numero grande di baroni, di capitani e di altri uomini illustri, si aveva acquistato un seguito grande di soggetti segnalati, senza aver la necessaria avvertenza di lasciare al suo re commodità di potersi mostrar grato verso quei che l'avevano servito; e che, con affabilità e maniere lontane dall'austera natura della sua nazione, apertamente aveva mostrato di affettar quel séguito e quell'amore de' baroni napolitani, che con sommo studio doveva esser fuggito da un suo pari, ministro di un re per natura sospettosissimo: col qual sciocco modo di procedere lo pose in quelle gelosie, dalle quali senza la ruina della riputazione di esso Consalvo egli non seppe liberarsi; e che le gelosie di affettar la signoria de' regni altrui dagli uomini saggi o non si davano o si compivano, mercé che l'esser in questi casi tiepido, altrui sempre riusciva conseglio mortale. Mirabil sdegno le parole di Livio cagionarono in Consalvo, il quale non potette contenersi che non dicesse ch'egli con quella fedeltà aveva servito il suo re, che ad un barone castigliano si conveniva; e che gli artifici di tradir il suo prencipe non erano noti in Ispagna, e che tra i baroni della sua nazione onor maggior era riputato ricever da' suoi re torti, che far loro tradimenti. A queste cose replicò Livio che, se egli così ben composto avea l'animo, domandasse il titolo di "uomo dabbene", che favoritamente gli sarebbe stato dato, non quello di "magno", il quale allora averebbe meritato, quando cosa più gloriosa avesse stimato morir re di Napoli, che confinato in un vilissimo castello di Spagna: solo per aver meritato premio tale, che non con altro guiderdone potea esser contracambiato, che con quella ingratitudine che li fu usata. Allora Consalvo, senza punto portar rispetto a quell'augustissimo luogo nel quale si trovavano soggetti di tanta eminenza, liberamente esclamò che verso lui si procedeva co' termini di apertissima ingiustizia, poiché, dannandosi in lui la virtù di una costantissima fedeltà, apertamente li facevano sapere che premi maggiori avrebbe ottenuti in Parnaso quando vi fosse capitato pieno di fellonie; e che l'ingratitudine del re Ferdinando non solo non oscurava la sua riputazione, ma che in infinito accresceva le sue glorie, e che la ragion di Stato, la quale agli uomini insegnava il misurar le azioni loro col solo compasso dell'interesse, non col braccio della riputazione, era dottrina che più si conveniva ai re e ad ogni altro prencipe grande, che a' capitani suoi pari, ne' quali gli spergiuri, i tradimenti e le fellonie sempre erano stimate infamie, ove i guadagni de' regni fatti dai supremi potentati, ancor che i mezzi fossero bruttissimi, molte volte erano chiamati gloriosi acquisti. Con acerbe parole rispose allora Livio a Consalvo che gli Italiani non tanto erano ignoranti, che benissimo non sapessero che il titolo che egli ebbe nell'impresa di Napoli, fu di "capitano <foreign lang="lat" rend="italic">major</foreign>", che in italiano suona "generale" non "magno"; e che egli troppo pretendeva di sé, e che il venerando collegio istorico anzi aveva animo di levar di bordello la "Signoria" dove dalla vanità degli uomini ambiziosi era stata sepolta, che volesse anco cacciarvi il pregiatissimo titolo di "magno".</p></div2>
<div2 type="capitolo">
<head>Ragguaglio XXXIX</head>
<argument><p>Molti nobili francesi appresso la Monarchia loro fanno instanza che, conforme l'uso delle nobiltadi delle republiche, sia lor lecito esercitar la mercatura; e da lei bruttamente sono scacciati.</p></argument>
<p>Molti nobili francesi alcuni giorni sono andarono a visitar la serenissima Libertà di Vinegia, e tuttoché grandemente ammirassero le leggi egregie del viver libero, gli ordini eccellentissimi co' quali ella si mantiene in quella incorrotta libertà ch'ora tanto rara è tra le genti, infinitamente ancora lodarono e invidiarono la grandezza della nobiltà veneziana: e sopra tutte le altre cose gran maraviglia apportò loro il vedere che i primi senatori di così eccelsa republica liberamente esercitavano quella mercatura, che i loro re di Francia avevano dichiarato esser cosa sordida; e molto strano parve loro che alla nobiltà francese così fermamente fosse stato dato a credere che l'esercizio delle armi, il quale ordinariamente distrugge le proprie facoltadi, più nobile fosse di quella mercatura che la casa empie d'oro. Onde alcuni Francesi della più scelta nobiltà pochi giorni sono comparvero avanti la Monarchia loro, la quale umilissimamente supplicarono che rimanesse servita di voler per un suo pubblico editto dichiarare, a' suoi nobili francesi così onorata cosa essere attendere a' traffichi della mercatanzia, come in molta riputazione ella era tenuta nelle famosissime republiche di Vinegia, di Genova, di Ragugi, di Lucca e di altre molte. A questa tanto improvisa richiesta fuor di modo si alterò la Monarchia francese: e, non altramente che se cosa disonestissima le fosse stata domandata, con villane parole e con brusca ciera da sé discacciò que' nobili; i quali, a grave ingiuria recandosi che con tanta acerbezza venisse ributtata una richiesta che essi stimavano giustissima, comparvero subito avanti Apollo, al quale minuto conto diedero di quanto tra essi e la loro Monarchia era passato, e appresso a Sua Maestà fecero la medesima instanza. Apollo, che tenne che la nobiltà francese cosa molto giusta chiedesse, alla Monarchia di Francia fece sapere che, quando ella alla nobiltà del suo regno, nel particolar di poter senza incarico del suo onore esercitar la mercatura che desiderava, non avesse dato soddisfazione, egli non poteva non gratificarla. La Monarchia di Francia, udita che ebbe novità tanto grande, per rimediare alla immensa ruina che antivedeva precipitosamente correrle addosso, comparve subito avanti Apollo: al quale disse esser noto a Sua Maestà il vero fondamento della sua grandezza, il più sicuro istrumento della sua potenza esser la spada della sua invitta nobiltà, la quale col latte avendo bevuto l'opinione che l'esercizio della mercatura altrettanto era degno di persone meccaniche quanto indecente ad uomini nobili, e che 'l mestier della guerra, l'esercizio delle armi erano i veri traffichi, le proprie mercatanzie delle genti nobili, e che il ruinar questi saldi fondamenti altro non sarebbe stato che affatto annichilare non solo la gran macchina del regno di Francia, ma le potentissime monarchie ancora di Spagna, di Inghilterra, di Polonia e altre, le quali tutte, benissimo conoscendo la necessità c'hanno i re grandi di perpetuamente tener la nobiltà de' regni loro armata, con misteriosi artifici da pensieri de' traffichi mercantili l'avevano tenuta lontana. E che sicurissima cosa era che, come prima la sua nobiltà francese avesse cominciato a gustare la dolcezza del guadagno della mercatura, ancor che ora ella si vedesse solo esser nata alle armi, prestamente nondimeno le averebbe gettate ne' cantoni della sua casa, i continovi guadagni dei traffichi anteponendo ai perpetui dispendi della guerra; e che l'effetto che ne' senatori partoriva l'uso della mercatanzia chiaramente si scorgeva in tutte le republiche, dove, per ingordigia di mantener vivi i traffichi loro, soverchiamente si vedevano inchinare alla pace. Ricordò anco la medesima Monarchia a Sua Maestà la necessità ch'ella aveva della sua nobiltà armata; poiché in tutte le sue più importanti azioni aveva sperimentato che i pochi nobili avevano superati gli eserciti grandi composti di plebei, mercé che comparazion alcuna non si dava tra il valore e la fede della nobiltà che guerreggiava per meritar la buona grazia del suo prencipe e per fare acquisto della gloria, e quei fantaccini tolti dalle piazze, che solo per lo miserabil fine di guadagnar il vil soldo di tre scudi il mese cingevano la spada. Queste ragioni della Monarchia francese sommamente piacquero ad Apollo; ond'egli, poco appresso, a que' nobili francesi, che ritornati erano per la risposta del negozio loro, disse che, sopra la loro richiesta avendo egli fatta matura reflessione, aveva stimato non esser cosa conveniente che la nobiltà francese, famosissima appresso le nazioni dell'universo per parer nata al mestiere della guerra e per aver per suo vero elemento l'esercizio perpetuo delle armi, con la sordidezza de' guadagni della mercatanzia volesse ora oscurar la chiarezza della sua gloriosa nobiltà; e che diversissimi erano i fini delle republiche a quei delle monarchie, perché l'esercizio della mercatanzia, che col suo cotidiano guadagno evidentemente inviliva gl'ingegni, odiosi rendea i dispendi della guerra e disarmava le mani di quei che vi applicavano l'animo, non solo buono ma mirabilissimo era nelle republiche: nelle quali in perpetua gelosia vivendosi della libertà, que' senatori, che erano conosciuti d'ingegno solo nato all'esercizio delle armi, non poco erano sospetti alle patrie libere, le quali i loro senatori più desideravano saggi, prudenti e grandemente inclinati alla pace, che soverchiamente bellicosi e solo desiderosi di maneggiar le armi. E con la risoluzione di queste parole que' nobili francesi furono licenziati da Sua Maestà. Pubblicamente si dice in questa corte che per così fatta repulsa sì bruttamente rimasero esacerbati quei nobili, che uno di essi ad alta voce fu udito dire: — O Iddio grandissimo, che inganni e che frodi son queste, con le quali la nobiltà delle monarchie apertamente vien aggirata e trappolata! E qual mente umana può capire, qual legge di uomini vuole, qual giustizia di Dio comanda che 'l guadagnar con la mercatanzia per sé sia riputata cosa vergognosa, il rubbar con le armi per altri sia creduto esercizio onorato?</p></div2>
<div2 type="capitolo">
<head>Ragguaglio XL</head>
<argument><p>L'onorato titolo di "messere", dopo l'esser caduto nella miseria di una infelicissima condizione, vergognosamente è cacciato dal regno di Napoli; né, come egli sperava, essendo stato ricevuto in Roma, per ultimo rifugio ricorre ad Apollo, dal quale gli è assegnata stanza di sua compiuta soddisfazione.</p></argument>
<p>Nella <emph>chiazza</emph> (così chiamano i napolitani le pubbliche loro raunanze) che due mesi sono fecero i seggi di Napoli, vi fu risoluto che da tutto il Regno fosse dato lo sfratto al titolo di "messere", con l'aggiunta di pene gravissime se nel termine di tre giorni non ubbidiva; e perché a quel già onoratissimo titolo non parea di meritar quel pubblico scorno, per quietar que' prencipi e que' signori contro lui grandemente sdegnati, autentiche fedi produsse in giudicio di Giovanni Scoppa, di Antonio Mancinelli e di altri eccellentissimi grammatici, nelle quali concludentemente si provava che i barbari, i quali di settentrione diluviarono in Italia, con l'ignoranza ch'avevano delle cose latine non solo corrotto avevano il supremo titolo di "<foreign lang="lat" rend="italic">here</foreign>" in "sire", ma che questo ancora le genti che seguirono poi avevano mutato in "messere", il quale il medesimo sonava che "mio <foreign lang="lat" rend="italic">here</foreign>" cioè "mio signore"; e che un titolo suo pari, col quale i sempre gloriosi re di Francia onoravano le serenissime persone loro, indegnamente dagl'Italiani così veniva strapazzato e maltrattato. Ma perché a queste cose fu risposto che nell'importante materia titolare non al vero valore de' titoli, ma che solo si attendeva a quello che essi correvano alla piazza, l'infelice "messere" fu forzato di ascondersi in casa di alcuni onorati vecchioni, i quali acerbamente si dolevano che anco da' più vili bottegai così malamente venisse oltraggiato quell'onoratissimo "messere", col quale si ricordavano che i passati re napolitani gloriosi e infinitamente venerandi renderono i titoli delle persone loro. Ma alla fine, vedendosi il negozio affatto disperato, lo sfortunato "messere" con l'ordinario procaccio nel medesimo instante si pose in viaggio per la vòlta di Roma, che gli onoratissimi titoli di "magnifici", di "spettabili", di "strenui" e di "generosi", per téma ch'ebbono de' medesimi affronti, ascosamente fuggirono dal Regno. Giunto che il "messere" fu in Roma, da que' cortigiani, che molto tempo prima con indegnità grande si erano vestiti la giubba dell'"illustre", del "molto illustre", e che fino tra poco tempo speravano di manometter l'"illustrissimo", con pessimo occhio fu veduto; per le quai difficultadi il "messere" s'incamminò alla volta di Parnaso, dove giunse pochi giorni sono. E presentatosi avanti Apollo, prima li narrò la crudeltà di tutte le sue persecuzioni, e appresso strettamente lo supplicò che qualche stanza volesse concederli, ove avesse potuto riposarsi, fin tanto che l'influsso dell'ambizione, che anco gli uomini buoni aveva ammaliati, si fosse partito dal mondo. Estremamente compatì Apollo le persecuzioni fatte a quell'onoratissimo titolo; e, con i signori censori avendo prima comunicato il negocio, fece risoluzione di strettamente raccomandarlo all'orator marchigiano, che pur allora era di ritorno per la Marca. Dal quale con affezion grande di buonissimo amore essendo stato accettato e condotto al suo paese, per questo ordinario si sono avute lettere di Macerata de' dodici del corrente, le quali dànno avviso che la cordiale e amorevole nazione marchigiana non solo volentieri ha ricettato il "messere", ma che col baldacchino di broccato con ogni pompa possibile l'ha ammesso nella sua patria; e che il "messere", in contracambio delle infinite cortesie ricevute, il giorno dopo il suo arrivo ai Marchigiani insegnò il vero modo di cuocere un buon pezzo di lonza arrosto e far con essa il saporito pan unto, con lasciar andar su per lo camino quel fumo che a' Napolitani e alle altre nazioni, che più studiano alla vanità di parere che alla sostanza di essere, serve per companatico.</p></div2>
<div2 type="capitolo">
<head>Ragguaglio XLI</head>
<argument><p>Di ordine di Apollo i censori di Parnaso avendo pubblicato un rigoroso editto contro gl'ipocriti, per un grave particolare, scoperto loro da Platone, sono forzati moderarlo.</p></argument>
<p>I pubblici censori di questo Stato essendo venuti in chiara cognizione che certa bontà, che modernamente si scuopre in alcuni letterati di Parnaso, è tutta mistura di artificiosa apparenza e di soda falsità, e che l'infernal ipocrisia ogni giorno più negli animi di ciascheduno manifestamente va serpendo, affine che morbo tanto contagioso non appesti tutto Parnaso, di ordine espresso di Sua Maestà sei giorni sono contro gl'ipocriti pubblicarono un severissimo editto. Ed è stata cosa degna di stupor infinito il veder che lo stesso Platone, dai virtuosi tutti di Parnaso stimato l'idea della schiettezza e il vero esemplare di un uomo dabbene, si presentò subito avanti il tribunale de' censori, e apertamente opponendosi a editto riputato tanto buono, con la solita sua libertà disse che, per l'aperta ignoranza che gli uomini moderni mostravano nel far certo giudicio della vera qualità de' costumi altrui, perniziosissima risoluzione era da Parnaso esterminar tutta quella ipocrisia, con la quale in questi tempi infelici anco gli uomini buoni erano forzati sostentare la riputazion loro; perché le persone schiette, gl'ingegni aperti, gli animi liberi, inimicissimi degli artifici e delle doppiezze, i quali ne' tempi passati come semidei dalle genti furono ammirati e onorati, dagli uomini del presente secolo intanto non più erano stimati, che la nobilissima virtù del ragionar con la verità in bocca, la singolar dote del proceder libero, non cose sante, non virtù amabilissima, ma erano stimate scurrilità, vita rilassata, proceder licenzioso, costumi scorretti: per le quali cose anco quegli uomini di perfettissimi costumi, e que' medesimi che camminavano prima la tanto lodata via del "<foreign lang="lat" rend="italic">Bene vivere et laetari</foreign>" e i quali capitalissimi nemici si mostravano dell'ipocrisia, per mantenersi nondimeno con vizio tanto scelerato quel credito che col viver virtuoso apertamente si perdeva, a lor mal grado erano forzati mantenersi in credito con l'ipocrisia. Il conseglio di Platone dai signori censori talmente fu stimato buono, che da essi fu subito abbracciato; di maniera tale, che con un nuovo editto, che pubblicarono, acerbamente essendosi doluti che in questa tanto depravata età, per grandissima calamità degli uomini buoni e per infinita ventura de' ribaldi, più venendo censurate le parole libere allegramente dette in pubblico da un uomo gioviale, che qualsivoglia sceleratezza che gl'ipocriti moderni facevano in secreto, Apollo, anco a suo mal grado, a tutti i galantuomini dell'uno e l'altro sesso concedeva licenza di poter, senza incorso di pena alcuna, servirsi dell'ottantesima parte di un grano di ipocrisia fina.</p></div2>
<div2 type="capitolo">
<head>Ragguaglio XLII</head>
<argument><p>L'immensa mole dell'imperio ottomano, la quale anco dai più intendenti politici era stimata eterna, così ora da se stessa va distruggendosi, che minaccia presentanea ruina.</p></argument>
<p>Il vastissimo edificio dell'imperio ottomano, il quale, come è noto a tutti quei che praticano in Parnaso, di circuito così è grande che sembra un'immensa città; le mura del quale, da que' prencipi, ancorché barbari e ignoranti delle buone lettere, fabbricate con somma eccellenza di una ottima architettura politica, sono di così salda materia, e così ben intesi si veggono i baloardi reali, le cortine terrapienate, le fosse, i rivellini, le scarpe e le contrascarpe, che da tutti quei che poco fa lo contemplavano non solo col mondo era stimato eterno, ma dicevano ancora che, per esser quegl'imperadori ogni giorno più ambiziosi di renderlo con la fabbrica degli acquisti di nuovi appartamenti maggiore, pareva che a guisa dell'aurea casa di Nerone dovesse occupar Parnaso tutto; da pochi anni in qua, non solo i fortissimi baloardi di Tauris, del Servan, della Giorgia, della Diarbecca e quasi di tutta l'Armenia affatto sono caduti a terra, ma quel fortissimo dell'Asia minore ha gettato così largo pelo, che minaccia presta ruina: di modo che que' muri, che parevano già eterni, ora come materia debolissima da loro stessi si veggono ruinare e dileguare; novità la quale infinita maraviglia rende a quei che la rimirano, e certo con raro esempio dell'instabilità delle grandezze umane, perché, agli occhi de' mortali non altra cosa più mostrandosi potente ed eterna che gl'imperi grandi, con facilità nondimeno e prestezza indicibile si veggono ruinare. Perché, se altri vuol demolire una torre fabbricata con salde mura, fa bisogno che molti giorni vi stenti prima col cannone o co' picconi: e la rovere annosa, senza che altri lungo tempo con la scure vi sudi intorno, non può esser atterrata; ma per far precipitare qualsivoglia grande e potente imperio basta solo un soffio anco tenue d'inezia di prencipe o di ambizion di privato, ch'abbia séguito, danari, ingegno, che solo lo faccia un poco crollare, che prima cade che minacci ruina.</p></div2>
<div2 type="capitolo">
<head>Ragguaglio XLIII</head>
<argument><p>Il prencipe di Elicona, per un suo ambasciadore mandato in Parnaso, ad Apollo chiede il privilegio di poter tra la nobiltà del suo Stato instituir la primogenitura; il quale da Sua Maestà gli vien negato.</p></argument>
<p>L'ambasciadore del prencipe di Elicona, che tre giorni sono comparve in Parnaso, ieri fu introdotto all'udienza d'Apollo; al quale disse che 'l suo prencipe, dopo l'aver abbellito il suo floridissimo Stato di tutti quegli ornamenti singolari che altrui riguardevoli rendono i regni grandi, solo li mancava che la nobiltà molto numerosa che ci aveva instituita, perpetuamente si mantenesse nel decoro della sua grandezza; e perché conosceva che le sole ricchezze erano quelle che in un continovo splendore conservavano le famiglie illustri, prevedeva ancora che la nobiltà del suo Stato per l'ordinaria fecondità degli uomini tra brieve tempo sarebbe ritornata all'antica sua viltà, quando dai molti fratelli in più parti fossero state divise le eredità de' padri loro; e che le famose nobiltà di Francia, di Spagna, di Germania, di Polonia e di altri regni per lo solo beneficio della primogenitura per infinite centinaia di anni si erano mantenute grandi: per le quai cose il suo prencipe, divotissimo di Sua Maestà, umilissimamente la supplicava a degnarsi di concedergli un ampio privilegio da poter tra la nobiltà del suo Stato instituire il beneficio della primogenitura. All'ambasciadore rispose Apollo che benissimo scorgeva che il suo prencipe non ben penetrava la domanda che li faceva fare; poiché mostrava di non bene aver cognizione di quel che importi in uno Stato co' ricchi patrimoni e con le pretensioni di nobiltà mettere le corna di toro in testa e i denti di lupo in bocca alle mitissime pecore, atte ad esser con amendue le mani munte e col forficione dello strapazzo tosate quando erano disarmate della pretensione di quella boriosa nobiltà, che, altrui solo insegnando la signoril arte di comandare, mirabilmente faceva conoscer tutta la servil bruttezza dell'obbedire. E che quei potentati, i quali negli Stati loro con l'instituzione della primogenitura avevano cercato di fondare e di mantener grande una insigne nobiltà, si erano alla fine avveduti che scioccamente avevano fatti i capi a que' popoli, i quali, quando per lor guida avevano soggetti facoltosi e di riguardevole nobiltà, ad ogni prencipe erano spaventevoli; e che le famiglie grandi in ogni Stato non ad altro servivano che per lanternoni e per fanali, che ne' tempi più bui delle rivoluzioni chiaro lume facevano alla plebe che cammina allo scuro: inconveniente che cagionava che negli Stati, ove si trovava numerosa nobiltà, facea bisogno che i prencipi vivessero co' puntigli dei rispetti: travaglio insopportabile, del quale affatto mancavano que' regni, che non avendo impedimenti tali, a gran ragione veri e assoluti padroni chiamar si potevano degli Stati loro quei che li possedevano. E che non solo nella Francia e nella Fiandra, ma che in altri regni ancora, infiniti erano gli esempi di quei nobili, che, nelle brutte sollevazioni cagionate da essi, fino avevano ardito d'intitolarsi "padri della patria" e veri "protettori del popolo", e che, per giunger al sedizioso termine di non solo tiranneggiar i popoli, ma fino di dar leggi al prencipe loro naturale, erano giunti all'insolente temerità di inorpellare le armi sediziosamente pigliate contro il signor loro col specioso e caritativo pretesto della pubblica utilità. A questo rispose l'ambasciadore che 'l solo esempio della bellicosa nobiltà di Francia aveva indotto il suo prencipe a tanto vivamente desiderarla nel suo Stato, perché chiaramente aveva conosciuto che dalla sola gloriosa nobiltà francese erano state superate le fellonie di quei che sfacciatissimamente contro il re loro si erano sollevati, e che il nobilissimo regno di Francia, armato di una non meno numerosa che bellicosa nobiltà, al mondo tutto aveva fatto conoscere quanto in un regno vaglia l'instituzione di una numerosa nobiltà, poiché ella sola con la sua invitta spada aveva smorzato il fuoco di quelle sollevazioni francesi, che in un regno privo di tanto beneficio averebbe arso eternamente. Replicò allora Apollo che il tutto sarebbe stato vero, quando le sollevazioni di Francia, delle quali egli ragionava, dal solo popolo fossero state suscitate; ma che, chiaramente da numero grande di nobili di quel regno essendo elleno state destate, molto ridicolo alle genti era quel medico che si gloriava di felicemente aver curato quel male, del quale per la sua crassa ignoranza egli era stato sola cagione; e che ogni saggio prencipe in tanto doveva guardarsi dal fallo gravissimo di allevarsi compagni e fratelli nel suo Stato, che quei monarchi più sicuramente si vedevano regnare al mondo, che tra la loro grandezza e la bassezza de' loro sudditi sapevano far nascere sproporzion maggiore. Che a Sua Maestà al pari della stessa ignoranza faceva nausea il sapere che in un regno principalissimo di Europa si trovassero sudditi di tanta vanità e boria, che con la superba pretension della nobiltà loro tant'oltre fossero arrivati, che fino ardissero dire che così erano nobili come lo stesso re: quasi che tra le fusa e gli alberi di nave, tra le mosche e gli elefanti, tra il comandare e il servire fosse possibile darsi proporzion alcuna, che grandemente non fosse ridicola, in infinito odiosa. E soggionse Apollo che per così mostruosa petulanza a gran ragione gl'imperadori ottomani principalissimo istrumento della sicurezza e grandezza loro avevano stimato il non voler negli Stati loro nemmeno l'ombra di pretensione di nobiltà alcuna, e che quei, che bene addentro penetravano gli effetti che in un regno cagionava la nobiltà, non tanto biasimavano la risoluzione di quegl'imperadori, come imprudentemente facevano alcuni poco intendenti delle cose del mondo; perché que' prencipi grandi, che negli affari delle cose loro solo seguivano la sostanza e non l'apparenza, in sommo odio avevano l'ostentazione di quelle cose che parevano e non erano, e grandemente aborrivano veder che il nobile, ancor che ne' maneggi della guerra e negli affari della pace fosse senza esperienza, senza valore e senza prudenza alcuna, con la sua pretensione nondimeno della vana nobiltà sua, stimasse doverglisi que' gradi della milizia, che 'l prencipe tanto e necessitato conferire alla sola virtù e al merito di que' capitani, che sotto la celata avevano fatto canuto il crine e, con perpetuamente nelle fazioni di guerra vestir la corazza, incalliti avevano il petto e la schiena; e che più di qualsivoglia altra cosa odiosi rendeva così fatti soggetti il vederli ostinatissimi in non volere, anco nell'età loro giovanile, ubbidire ai comandamenti di quei capitani invecchiati nella guerra, che essi meno nobili stimano delle persone loro: pretensione per certo insopportabile, voler con pazza ostinazione che i doni della fortuna dal prencipe sieno riputati beni dell'animo. In ultimo poi disse Apollo che somma crudeltà, iniquissima ingiustizia gli pareva che fosse che tra que' fratelli uguali non fossero le facultadi, che comune avevano il padre e la madre. Che ben lodava che al primogenito qualche prerogativa si dovesse, ma che però faceva bisogno ch'ella fosse tale, che al mondo capo lo mostrasse della casa, non padrone de' suoi fratelli; e che la ricca e giusta primogenitura, che i padri dovevano lasciare nelle case loro, era la carità, l'amore e la concordia tra' suoi figliuoli; e che non solo imprudenza grande, ma somma crudeltà era introdur tra i privati quella primogenitura, che, nel sangue dei prencipi cagionando scandali tanto gravi quanti nelle carte altri ne vedeva registrati, solo per beneficio di quella pubblica pace era tollerata, la quale non goderebbono i popoli allora che i regni fossero stati divisibili. E che la primogenitura a' prencipi solo portando il beneficio, che i soggetti esclusi dall'ereditadi paterne, per sostentar la vita loro, erano forzati pigliar soldo da essi e attendere a quell'esercizio della guerra, col quale i prencipi assicurano gli Stati loro, la medesima abbondanza di uomini militari, che con tanta ingiustizia e pessima soddisfazione de' loro vassalli si procacciavano, potevano ricevere, quando all'eredità di paterne avessero ammessi tutti i fratelli; che quella sola era lodevole primogenitura, che non i prencipi, non i padri, ma i fratelli stessi concordemente fondavano nelle case loro, allora che, un solo attendendo alla propagazion del sangue, gli altri tutti si affaticavano per augumentare il comun patrimonio. Appresso poi fornì Apollo il ragionamento della sua risposta con dir ch'egli assolutamente al prencipe di Elicona negava la primogenitura che chiedeva, perché più non poteva rimirar le orrende tragedie piene di fiere macchinazioni che tra fratelli si ordivano in quegli Stati dove viveva l'uso della primogenitura, mercé che gli esclusi dell'ereditadi paterne sorte alcuna di crudeltà e di perfidia non lasciavano intatta per correggere la brutta ingiustizia che era fatta loro; oltre che, ogni primogenitura fondandosi con spargimento grande di sangue, non gli dava l'animo di saper trovare forma alcuna di privilegio con clausole tanto strette e di tanta validità, ch'avessero forza di proibire che i soggetti esclusi dall'ereditadi, con un pugnale in mano, inofficioso non dicessero il testamento de' padri loro.</p></div2>
<div2 type="capitolo">
<head>Ragguaglio XLIV</head>
<argument><p>Il duca d'Alva nel suo nuovo principato degli Achei, con esquisita diligenza avendo fatto carcerare, uccidere e poi segretamente nelle stesse carceri sepellire due de' primi soggetti di quello Stato, di così crudel azione essendo accusato, avanti Apollo sufficientemente difende se stesso.</p></argument>
<p>Poco dapoi che 'l duca d'Alva ebbe pigliato il possesso del nuovo principato degli Achei, del quale appieno si scrisse con le passate, quell'ingegno severo che, tutto essendo accortezza, tutto vigilanza, con tutti quei requisiti pareva procreato dalla natura, che necessari sono ad un prencipe che sicuramente voglia dominare Stati nuovamente conquistati, dapoiché esattamente ebbe osservato gli umori e gli andamenti tutti di alcuni principali soggetti del suo Stato, somma cura pose per venir in cognizione di quei che quelle molte sollevazioni popolari avevano suscitate, le quali lo Stato libero degli Achei avevano precipitato; e finalmente con mano toccò i mali tutti passati avere avuto origine dall'ambizione di due uomini molto segnalati. I quali essendo facoltosi, liberali, manierosi, ambiziosi fino al termine di esser di genio sopra l'uso degli uomini privati, sitibondi della dominazione (qualitadi che in qualsivoglia republica corrotta e in ogni principato nuovamente fondato formidabile rendono colui che le possiede), e per tai cose svisceratamente amati dal popolo, il prencipe, per assicurar la quiete del suo Stato, cosa necessarissima stimò levar dal mondo soggetti tanto pericolosi; di modo che con destrezza e segretezza mirabile amendue gli ebbe nelle mani, e con necessaria risoluzione e degna dell'ingegno di colui che seppe porla in esecuzione, nell'ora medesima che furono condotti prigioni, segretissimamente li fece scannare e sepellire. Questa tanto crudele e risoluta azione, insolita ad udirsi e vedersi in uno Stato che, giammai non avendo conosciuta servitù, non aveva notizia dei severi risentimenti che sogliono fare i prencipi per gelosie di Stato, così come alla nobiltà diede quel contento che dar suole la crudeltà di un prencipe nuovo esercitata contro quegli ambiziosi capi popolari che, con le sedizioni loro avendo abusata la libertà, bruttamente l'hanno precipitata nella tirannide, così di sommo spavento fu alla plebe; la quale, tuttoché contro il suo prencipe grandemente fosse infuriata, quando nondimeno si vide privata de' suoi capi, né cuore né ingegno ebbe da muoversi, ma, come in somiglianti accidenti è suo costume, l'insolenza cangiò nella maraviglia, l'ardire nello spavento, l'operar con le mani azioni piene di risentimento nelle querimonie di parole, nel minacciar quella vendetta che da sé non aveva genio da saper eseguire. Il fine dunque de' suoi rancori fu che avanti Apollo così gran richiami fece contro il prencipe, che Sua Maestà strettamente gli comandò che, per giustificarsi da quella imputazione, quanto prima comparisse in Parnaso. Obbedì il prencipe e, a Sua Maestà avendo rappresentata la qualità degl'ingegni sediziosi di quei tali, chiaramente le mostrò che per assicurarsi nella signoria del suo nuovo principato era stato forzato servirsi dell'ordinario rimedio di levare i capi alla plebe sediziosa. Di che poco mostrò Apollo di rimaner soddisfatto, perché al prencipe disse che, sebbene la morte di que' due sediziosi era necessaria, ch'egli nondimeno non poteva approvare il modo che si era tenuto; perché e la riputazion propria e gl'interessi loro di Stato gravemente offendevano que' prencipi, che nell'importantissima risoluzione di levar la vita ad alcun lor vassallo non camminavano co' piedi d'una regolata e bene ordinata giustizia; e che i prencipi strettamente erano obbligati far palese ad ognuno la vera cagione che gl'induceva ad incrudelir contro i loro sudditi; e che non solo per giustificazion del prencipe, ma per ispaventar gli altri dal mal operare, il castigo del delinquente necessariamente doveva esser pubblico. Esangue rimase il prencipe per quelle risolute parole di Apollo; e in sua difesa rispose che que' due soggetti così ardentemente erano amati dal popolo, che, quando co' termini ordinari di giustizia si fosse proceduto contro essi e il castigo, come conosceva voler ogni dovere, nella pubblica piazza fosse stato eseguito, evidentissimo pericolo si correva che 'l popolo tutto non si fosse sollevato per ritôrli a' ministri della giustizia: al qual disordine quando anco con le guardie degli uomini armati si fosse potuto provedere, che nondimeno cosa sicura era che la morte pubblica di soggetti tanto principali, e dal popolo del suo Stato tanto teneramente amati, così fatta pietà e tanta alterazion di animi averebbe cagionata ne' suoi vassalli, che, se non in quell'istante, col tempo almeno cosa alcuna intatta non averebbono tralasciata per vendicarla: tutti rispetti che l'avevano fatto fuggir l'ordinario rimedio di purgar il corpo del suo Stato da que' maligni umori, de' quali lo vedeva ripieno, con quelle canoniche medicine, che sicuramente con la copia di più perniziosi umori, che averebbono destato, notabilmente averebbono aggravato il male. Che trivial precetto politico era che nelle piazze e negli altri luoghi pubblici con lo spettacolo solo di soggetti meccanici dal commetter sceleratezze spaventar si doveva la vil canaglia; ma che i personaggi qualificati, amati da' popoli, della vita de' quali per la sola quiete degli Stati loro i prencipi si assicuravano, faceva bisogno che in luoghi segretissimi alla cattura avessero congiunta la morte e la sepoltura: perché negli alti catafalchi il far mostra di supplici di uomini grandemente segnalati, non ispavento, ma rabbia grande di vendetta generava in ognuno. Interrogò allora Apollo il prencipe quanto tempo era ch'egli aveva notizia del precetto ch'aveva detto. Rispose il prencipe che fino dalla sua prima giovanezza l'aveva imparato da un Fiorentino, suo maestro nella politica. Allora di nuovo chiedette Apollo al prencipe per qual cagione, nella tanto memoranda e funesta risoluzione ch'egli fece nella causa del prencipe di Agamonte e del conte di Orno, aveva praticato il contrario. Arditamente a Sua Maestà rispose il prencipe che diversi erano gl'interessi di colui che una provincia governava come ministro, dall'esser di essa prencipe assoluto; e che la natura miglior ingegno aveva dato all'uomo per ben governare le cose proprie, che i fatti del suo padrone; e che molti, che nel reggere gli Stati altrui parevano ciechi, nel proveder poi alle bisogne proprie più occhi avevano di Argo.</p></div2>
<div2 type="capitolo">
<head>Ragguaglio XLV</head>
<argument><p>Un soggetto molto principale della provincia di Macedonia, con salario grande essendo stipendiato dal prencipe dell'Epiro, poiché venne in cognizione della vera cagione perché quelle pensioni gli erano pagate, magnanimamente le rifiuta.</p></argument>
<p>Il prencipe dell'Epiro, che con grossi salari trattiene i più principali soggetti degli Stati di alcuni potentati vicini suoi diffidenti, molto tempo è che gran somma di danari paga ogni anno ad un principalissimo barone della Macedonia, molto amato e di gran séguito tra quella nazione. Questi, fermamente essendosi dato a credere che la liberalità del prencipe di Epiro, usata verso lui, procedesse da mera affezion di animo e da una sincera mente, affine di liberarsi da ogn'altra superiorità di prencipe ch'avesse potuto disturbarlo nel suo servigio, per meglio potere assistere a quello del prencipe dell'Epiro, vendette la nobilissima baronia ch'egli aveva nella Macedonia, e del danaro ritratto un bellissimo Stato comperò nell'Epiro, dove andò a far la sua stanza, con animo che l'Epiro fosse per l'avvenire la vera sua patria; e con assiduità e fedeltà sì grande tutto si applicò al servigio di quel prencipe, che e nella diligenza e nell'accuratezza usata negl'importanti negoci che gli erano commessi, superava qualsivoglia altro servidore di quella Altezza. Ma occorse che, essendo egli andato al banco per riscuoter il semestre della sua solita pensione, con istupor suo infinito trovò che di ordine dei tesorieri gli era stata levata; della qual novità egli subito fece avvisato il prencipe, col quale molto si dolse che, mentre i meriti della sua servitù crescevano, gli fossero scemati i premi. Salatamente a costui rispose allora il prencipe ch'avendo egli mutata patria, e di amico essendosi fatto suo servo, egli non più era il caso per lui, il quale da' suoi pari quel comperava, ch'egli nel suo silenzio poteva intendere per discrezione; ché della fedeltà e della diligenza in tutti i suoi bisogni a miglior derrata abbondanza grande ne aveva da' suoi vassalli. Intese allora quel barone dove arrivavano gl'interessi delle pensioni che 'l prencipe dell'Epiro gli aveva assegnate; e, grandemente arrossitosene, con animo grande così gli rispose: — Serenissimo signore, la riputazione con la quale io vivo nella mia patria, in tutte le guerre che nell'età mia sono succedute in Europa, ho comperata dieci libre di sangue l'oncia. Vostra Altezza non mi abbia per così prodigo, che io per tre soldi la libra voglia ora venderla a lei. — E dopo questo, avendo fatto ritratto della nuova baronia che nell'Epiro aveva comperata, si licenziò da quel prencipe; e subito ritornò alla sua patria, per quella sua nobilissima risoluzione ammirato e lodato da tutti, imitato da pochi.</p></div2>
<div2 type="capitolo">
<head>Ragguaglio XLVI</head>
<argument><p>Per l'infelice memoria della perdita delle <title lang="lat">Deche</title> di Tito Livio, il decimo giorno di luglio è in Parnaso mesto e lugubre.</p></argument>
<p>Ieri, che fummo alli dieci di luglio, per antico uso di Parnaso è stato giorno lugubre, perché si sa certo che in simil giorno di infelicissima memoria per l'incendio della biblioteca capitolina fu fatta quella grandissima perdita della maggior parte delle preziosissime <title lang="lat">Deche</title> di Tito Livio padovano, che con vere lagrime piangono e amarissimamente mai sempre piangeranno gli amatori delle buone lettere; nel qual giorno per segno di straordinaria e grandissima mestizia l'atrio, il regal palazzo tutto di Sua Maestà, le basiliche, i pubblici ginnasi e i più famosi fòri si videro coperti di cotone, e la stessa biblioteca delfica (cosa insolita in qualsivoglia altra occasione di caso infelicissimo) tutto quel giorno si vide chiusa. Onoratissime esequie sono state fatte a scritti tanto famosi: e, fornita che fu la cerimonia, Rafael Volaterrano con una lagrimevole orazione deplorò tanta perdita; e appunto allora ch'egli era nel fervor maggiore della sua invettiva contro l'ignoranza di que' sacrilegi che così lugubre incendio avevano cagionato, occorse che un leggiadrissimo poeta, o che veramente da un'intima compunzione di straordinaria tenerezza di animo si sentisse commovere, o che, con mostrare a tutto il virtuoso collegio che quella perdita infinitamente li doleva, appresso ognuno volesse acquistarsi riputazione, proruppe in così gran pianto, che all'oratore impedì il più poter esser udito. Né, ancorché di ordine degli eccellentissimi signori censori li fosse detto che tacesse, essendosi potuto quel letterato acquetare, Apollo, che all'esequie si trovava presente e che per cagion del lutto era ricoperto di una oscura nube, impaziente di quello strepito, per poter rimirar in faccia colui che tanto dirottamente piangeva, con la violenza de' suoi raggi diradò la nube, e conobbe esser Cesare Caporali, il quale, non essendosi curato di veder le <title lang="lat">Deche</title> che di quel mirabil scrittore sono avanzate, con tanti urli piangeva quelle che si erano perdute; per la quale strana affettazione in così fatte risa proruppe ognuno, che l'orazione del Volaterrano, la quale nel suo mezzo fu interrotta dal pianto universale de' letterati, per lo molto riso che si fece da tutti, non potette esser condotta al suo fine.</p></div2>
<div2 type="capitolo">
<head>Ragguaglio XLVII</head>
<argument><p>Avendo Apollo ad ogni nazione fabbricato il suo spedale de' matti, per lo poco numero che se ne trovano tra' Fiorentini, lo sopprime; e le intrate di lui applica a quello de' Lombardi, per l'eccessivo numero che ve ne concorrono aggravato da soverchia spesa e grandemente indebitato.</p></argument>
<p>Perché con la lunga sperienza si è venuto in chiara cognizione che nazion alcuna non si truova la quale non produca copia grande di pazzi, Apollo, per soccorrer, come è suo costume, in tempo opportuno alle miserie degli uomini, già molte centinaia di anni sono a ciascuna nazione fabbricò il suo spedale de' matti; i quali, affine che in essi con l'abbondanza di tutte le cose necessarie fossero curati quei che dalla divina giustizia col severo castigo della diminuzione della mente de' misfatti loro erano puniti, dotò di molte ricche rendite. E percioché lo spedale della nobilissima nazion fiorentina, per lo poco numero de' pazzi che ella produce, fa niuna o pochissima spesa, e per lo contrario vedendosi che 'l concorso de' pazzi lombardi così è grande, che lo spedal loro non è capace per riceverli tutti, né può supplire alle gravi spese ch'egli è forzato fare, Sua Maestà alcuni giorni sono di moto proprio soppresse lo spedale de' pazzi fiorentini, e le intrate di lui applicò a quello de' lombardi, per la maggior parte impazziti nella brutta indignità di far lo sgherro, a sommo onore tenendosi quella nobil nazione la brutta vergogna di menarsi dietro una lunga codaccia d'infami tagliacantoni.</p></div2>
<div2 type="capitolo">
<head>Ragguaglio XLVIII</head>
<argument><p>I capitani da mare di Apollo in una loro congregazione avendo fatti molti decreti utili alle cose della milizia loro, Sua Maestà ordina che sieno intimati a' cortigiani, e comandata loro la puntual osservanza di essi.</p></argument>
<p>Le molte congregazioni, che per più giorni hanno fatte i capitani da mare di Sua Maestà, non prima di ieri ebbero fine; onde l'eccellentissimo generale Andrea Doria, con le costituzioni che in esse hanno stabilite, questa mattina è andato ad Apollo per aver da Sua Maestà il "<foreign lang="lat" rend="italic">placet</foreign>". Si è risaputo che grandissima soddisfazione ha dato a Sua Maestà il decreto che vide fatto per li galeotti, i quali, allora che dal comito della galea sono battuti, non possono rivoltarsi a guardarlo, non riparare il colpo, non dolersi di chi lo batte e molto meno ingiuriarlo, sotto pena, facendo il contrario, di triplicate battiture: ma con animo tanto paziente devono ricever le sferzate, che la molta loro umiltà mova il comito a più tosto con essi usar la pietà che 'l rigore. Apollo, dopo molto l'aver comendato simil decreto, volle che giudicialmente fosse intimato a tutte quelle persone miserabili, che per gli occulti demeriti loro dal giudicio divino in Roma e altrove sono condennate al duro remo della corte: solo affine che talmente imparino a sopportar con pacienza le battiture degli strapazzi, le sferzate de' disgusti che da' padroni loro ricevono nelle corti, che, non per occasione di mormorare, ma se ne servino per istromento di pigliar cuore nelle tribulazioni e con maggior animo arrancare il remo del buon servigio, e con esso violentar il prencipe a più tosto usar verso essi la liberalità, la gratitudine e la piacevolezza, che a raddoppiar le battiture delle discortesie, le sferzate de' mali trattamenti, mercé che le mormorazioni e le querele di chiamar ne' disgusti che si ricevono il suo signore ingrato, così in lui generano l'ostinazione di non beneficare chi per altro con esso lui ha qualche merito, come i cancheri e le altre bestemmie, che i galeotti mandano ai comiti, sono la vera calamita delle bastonate: cosa tanto più vera, quanto per massima irrefragabile tengono i prencipi, che l'inimico scoperto e il cortigiano disgustato "<foreign lang="lat" rend="italic">differant nomine, non substantia</foreign>".</p></div2>
<div2 type="capitolo">
<head>Ragguaglio XLIX</head>
<argument><p>Natale Conti istorico, per avere in un congresso di letterati detto cosa che gravemente offese l'animo d'Apollo, da Sua Maestà severamente è punito.</p></argument>
<p>Mentre li giorni passati sotto il portico di Melpomene, Natal Conti, istorico latino, con altri molti letterati di questa corte discorreva della gloria di quei prencipi grandi che delle onorate azioni loro eterna memoria hanno lasciata al mondo, come è costume degl'istorici, l'occupazione di un regno, da un prencipe potente fatta senza titolo alcuno di buona giustizia, chiamò "glorioso acquisto". La qual parola da uno di quegli spiriti maligni, de' quali sempre fu piena l'aere e la terra, essendo subito stata riportata ad Apollo, Sua Maestà in tal furor di sdegno entrò contro Natale, che nel punto istesso che lo fece condur prigione, usò il rigore di proibirli per tre anni l'ingresso nelle biblioteche. E tuttoché Apollo da' più principali istorici di questo Stato sia stato supplicato a voler, con quel suo virtuoso, procedere con qualche termine di misericordia, egli nondimeno non solo risolutamente ha sempre negato di volerlo fare, ma liberamente ha detto, che, non altra sceleratezza maggiore trovandosi al mondo che l'empia licenza che molti prencipi si hanno usurpata di rubbarsi insieme gli Stati (azione che 'l mondo tutto ha empiuto di que' lagrimevoli disordini che tanto affliggono il genere umano), troppo atroce iniquità gli pareva che fosse, che nel suo virtuoso Stato si fosse trovato letterato alcuno di tanta perfidia, che "gloriosi acquisti" avesse chiamati quegli sceleratissimi furti, i quali si commettono con un milione di circonstanze aggravanti.</p></div2>
<div2 type="capitolo">
<head>Ragguaglio L</head>
<argument><p>Le più principali monarchie dell'Europa e dell'Asia residenti in Parnaso in un punto medesimo cadono inferme; né dal grande Esculapio, da Ippocrate e da altri sufficienti medici fisici, ma da un valentissimo marescalco sono risanate.</p></argument>
<p>Infinita maraviglia ad ognuno di Parnaso ha dato lo stravagante caso, che in un giorno medesimo è succeduto, della grave infermità di alcune principali monarchie di Europa e dell'Asia; di modo che molti hanno stimato il tutto essere stato cagionato da putrefazioni di aere o da infelici aspetti celesti. Apollo a tutti que' potentati non solo ha mandati medicamenti prestantissimi, ma i più principali medici di questa corte, e fino ha comandato che lo stesso grande Esculapio assista alla cura di essi: di modo che da medici di tanta eminenza rimedio nessuno è stato lasciato intatto acciò prencipi tanto grandi ricovrino la pristina loro buona salute, ma il tutto è stato indarno; percioché di maraviglia e di spavento grande ha empiuto i medici tutti il vedersi che, sebbene i medicamenti erano generosissimi e appropriatissimi al male, intanto nondimeno non operavano gli effetti delle particolari loro virtudi, che la manna, i sciroppi rosati solutivi e la stessa sena, ancorché data in molta copia, più tosto cagionavano somme stitichezze che operassero le solite evacuazioni loro: per le quali novitadi, per certo grandi, il sapientissimo Esculapio e gli altri eccellentissimi medici, stimando che per debolezza della virtù nativa la natura cedesse alla potenza del male, come cura disperata abbandonarono gl'infermi. Tratanto accadde che un letterato politico, per semplice complimento di visita, fu a salutar uno de' prencipi infermi, suo antico signore: dal quale intese prima la qualità del male che lo teneva aggravato, ed appresso volle sapere i medicamenti co' quali egli era stato curato; e ricevuta ch'ebbe la soddisfazione che desiderava, grandemente biasimò i medicamenti usati, e grandissimi richiami fece contro que'medici, i quali pubblicamente nominò ignoranti: e poco appresso in molta diligenza fece chiamare quell'eccellente marescalco di Parnaso, che è preposto alla cura del famosissimo cavallo pegaseo. Costui, essendo subito comparso, non solo, come ordinario costume è de' medici, dalla bocca dell'infermo non curo di intendere la storia del suo male, ma senza toccargli il polso o veder le urine conobbe subito la qualità dell'infermità, e incontanente col sangue di drago, col bolo armenio, con chiare di vovo e con molta cimatura di panni avendo fatta certa sua composizione, di essa impiastrò la vita tutta a que' prencipi, a' quali poi nelle gambe e nelle braccia fece gagliarde strettoie; e poco appresso per sciroppo diede loro a bere un solutivo clisterio, che poco prima era stato ordinato da Galeno. Questi medicamenti, che da Esculapio, da Ippocrate e da altri medici più principali grandemente furono dannati e scherniti, con la potente virtù loro in pochissime ore a que' prencipi diedero tal salute, ch'essi subito furono veduti uscir di letto, correre e con gagliardia maggiore saltare, ch'eglino avessero fatto giammai. Onde i virtuosi tutti di Parnaso, poiché videro effetti di tanta maraviglia, grandemente maravigliati rimasero che gl'imperi, i regni e gli Stati grandi nelle infermitadi, nelle quali per li loro disordini incorrevano, non da valenti medici fisici co' reubarbari e con gli altri canonici medicamenti umani, ma dagl'ignorantissimi marescalchi con felicità grande venissero curati con bestiali ricette da cavallo.</p></div2>
<div2 type="capitolo">
<head>Ragguaglio LI</head>
<argument><p>Gli Achei, per la crudele esecuzione dal duca d'Alva fatta contra due capi del popolo straordinariamente infuriati, con le armi pubbliche lo cacciano di Stato.</p></argument>
<p>Mentre il duca d'Alva nel suo principato degli Achei, dopo il risentimento che fece contra i due primi soggetti del popolo, del quale si è scritto con le passate, con usar severità grande di molte occisioni cercava di assicurarsi in Istato, il negozio della quiete del suo principato sempre più è andato difficultandosi: non sempre essendo vero che l'estirpar ne' primi anni dagli Stati nuovi e sospetti i soggetti per nobiltà, per séguito, per valore e per ricchezze più eminenti, liberi i prencipi dalla gelosia c'hanno della nobiltà e del popolo. Percioché alcuni principali uomini achei, come prima viddero manomessi que' due personaggi tanto principali solo perché dal popolo molto erano amati e stimati, come in sospetti tali accader suole, in loro medesimi cominciarono a temer la stessa ruina. E percioché gli uomini di valore lungo tempo non sanno vivere nella paura, e per non pericolare non solo strada molto sicura stimano il precipitare, ma, quando il viver quieto e senza sospetto non è loro conceduto, baldanzosamente si dànno in preda alla temerità, molti de' più principali ingegni degli Achei si fecero capi del popolo, arrabbiato dal dolore di veder che delitto degno di morte fosse stato giudicato l'amore che sviscerato egli portava a que' due soggetti che fine avevano fatto tanto infelice. Di maniera tale, che la severità del duca d'Alva operò l'effetto (che sempre cagionar suole in quelle nuove tirannidi, le quali, per le atroci discordie che regnano tra la nobiltà e il popolo, si sono intruse nelle patrie libere) di riunir in una perfetta carità, in un sviscerato amore il popolo con la nobiltà, solo affine di ricoverar con l'unione quella libertà, che per le pazze discordie civili altri ha perduta. Onde il popolo tutto degli Achei, guidato dalla nobiltà, in un giorno determinato pigliò le armi, e, fatto émpito contro il prencipe loro, con facilità grande lo cacciarono di Stato; e già sono due giorni che 'l duca d'Alva fuggendo si ricoverò in Parnaso, e subito fu a far riverenza a Sua Maestà, dalla quale non solo con pessimo occhio fu veduto, ma più che molto si dolse con esso lui, che così malamente si fosse ingannato del concetto nel quale lo aveva. Il duca volle allora scusarsi e molte ragioni addurre in sua discolpa, quando Apollo gli comandò che tacesse; e appresso li disse che un suo pari pur doveva sapere che, per indurre un popolo nato libero a quietamente ricever tutta la servitù, somma imprudenza era, come aveva fatto egli, usar ne' primi mesi le crudeltadi e le scoperte immanitadi contro i soggetti grandi dello Stato: le quali ponendo i popoli in aperta disperazione, ogni possibil strada tentavano per levarsi dal collo quel pesante giogo della servitù, che essi neppur erano usati di vedere nonché di sopportare; e che negozio tanto importante felicemente si recava al suo fine solo con la lunghezza del tempo, a poco a poco insensibilmente introducendo la servitù ne' popoli e spogliandoli della libertà, sì che essi né dell'uno né dell'altro si avvedessero. Disse allora il duca che dalla proscrizione di Augusto, con la quale in un sol giorno, spegnendo la più coraggiosa nobiltà romana, affatto levò i capi al popolo, aveva imparato che i nuovi principati si fondavano col termine usato da lui: conseglio che anco aveva imparato dal magno Tacito, che liberamente diceva: "<foreign lang="lat" rend="italic">Nihil ausuram plebem, principibus amotis</foreign>". A queste cose replicò Apollo che colui nelle sue risoluzioni bruttamente precipitava sempre, che con gli esempi delle cose passate regolava le presenti sue azioni: i medesimi requisiti e le stesse circostanze non avendo, che quelle che per sicura sua norma egli si era posto ad imitare; e ch'egli doveva considerare che nelle nuove signorie solo quel prencipe sicuramente poteva porre in atto pratico quel precetto tarquiniano di tagliar la cima ai papaveri troppo grandi, che tanto eccellentemente seppe porre in esecuzione il magno Augusto, che le circostanze medesime aveva di quel grande imperatore; il quale, armato trovandosi e vittorioso, non solo sicuramente potette far la tanto famosa proscrizione, ma con le armi medesime, con le quali aveva annichilata la nobiltà romana, facilmente averebbe potuto abbattere le sollevazioni tutte popolari che fossero nate in Roma: appoggio che non avendo il duca, nell'usar la crudeltà stessa che felicemente aveva praticata Augusto, grandemente si era trovato ingannato. E che l'esempio dello sfortunatissimo duca di Atene, da' Fiorentini chiamato alla signoria della patria loro, similissimo essendo a quello di lui, chiaramente faceva conoscere ad ognuno che i principati, ne' quali altri per le civili discordie de' cittadini era chiamato, non con le subite e severe crudeltadi usate contro i soggetti più principali dello Stato si assicuravano, ma con l'artificio di mantener vive e grandi tra la nobiltà e il popolo quelle divisioni, che, dalla republica avendo cacciata l'antica libertà, vi avevano introdotta la nuova servitù; e che prencipi tali sopra tutte le cose con ogni possibile studio loro dovevano guardarsi dal far azione di tal disgusto pubblico, che avesse potuto indurre il popolo alla disperazione di riunirsi con la nobiltà. E ch'egli ogni giorno più si chiariva che l'ingegno spagnuolo mirabilissimo era per ben governare que' popoli, che, essendo nati e perpetuamente vissuti sotto le monarchie, ricevevano tutta la servitù; ma che nel dominar le nazioni, che, o per esser nate nella libertà di larghi privilegi, o che, dalla libertà novellamente essendo passate alla servitù, "<foreign lang="lat" rend="italic">nec totam libertatem, nec totam servitutem pati possunt</foreign>", era negozio poco accommodato agl'ingegni di quelle nazioni, che, avendo "<foreign lang="lat" rend="italic">promptum ad asperiora ingenium</foreign>", straordinariamente erano "<foreign lang="lat" rend="italic">prompti ferocibus</foreign>".</p></div2>
<div2 type="capitolo">
<head>Ragguaglio LII</head>
<argument><p>Un cavaliere italiano, in premio di molto sangue sparso in servigio di un prencipe grande, da lui è onorato di un nobilissimo ordine di cavalleria; il quale da' cittadini della sua patria poco essendo stimato, ad Apollo chiede con quai ragioni può mostrare a que' suoi derisori ch'egli tanto più riccamente è stato guiderdonato, quanto il premio gli è stato contato in moneta di onore, non in scudi d'oro o di argento.</p></argument>
<p>Il cavaliere italiano, che fino dalla settimana passata giunse in questa corte, con Apollo non, come altri credeva, ha trattati negoci pubblici di prencipe alcuno, ma cose sue particolari; perché, essendo stato introdotto all'udienza di Sua Maestà, gli ha fatto sapere che, in una importantissima guerra più anni avendo egli servito un prencipe grande, in guiderdone del molto sangue che vi aveva sparso, e del molto danaro che vi aveva speso, da quel liberalissimo prencipe con l'ordine nobilissimo di una cavalleria era stato premiato; e che, giunto alla sua patria, da que' suoi cittadini, che non altra cosa più ammirano che 'l danaro in contanti, quel nobilissimo premio era stato schernito: che però umilissimamente supplicava Sua Maestà che li facesse grazia di somministrarli tutte quelle ragioni, con le quali egli avesse potuto convincere que' suoi derisori. A questo cavaliere rispose Apollo che, col conto della rendita annuale della comenda dell'ordine della sua cavalleria, sufficientissimamente averebbe chiarito ognuno. Ma, replicando il cavaliere ch'il suo ordine di cavalleria era senza l'utile della comenda, li disse Apollo che, in così scarso termine trovandosi le cose sue, che un ordine di cavalleria punto di onore e di riputazione aggiungesse a colui che lo portava, più di quel ch'egli con le sue onorate azioni si aveva acquistato prima, era cosa che con ragione alcuna concludente non si poteva provare, ma che, in grazia de' prencipi, si credeva con la schiettezza della mente, con la semplicità del cuore.</p></div2>
<div2 type="capitolo">
<head>Ragguaglio LIII</head>
<argument><p>Essendosi Apollo avveduto che l'uso dell'ottantesima parte di un grano di ipocrisia, ch'egli a' suoi virtuosi aveva conceduto, cagionava pessimi effetti, per un suo pubblico editto non solo revoca simil grazia, ma contro gl'ipocriti fulmina pene sopramodo rigorose.</p></argument>
<p>Per gli ordinari passati fu scritto che que' galantuomini di questa corte, che seguono il nobilissimo precetto del "<foreign lang="lat" rend="italic">Bene vivere et laetari</foreign>", per non esser mostrati a dito dalla maliziosa e pessima canaglia di quegl'ipocritoni, che in concetto di vita rilassata, di costumi scorretti hanno l'onorata libertà di procedere e di ragionare col cuore, per lo mezzo di Platone furono forzati chiedere a' signori censori licenza di poter servirsi di un poco di ipocrisia. La quale con pessima conseguenza ottennero, poiché ben tosto si avvidero che lo scelerato vizio dell'ipocrisia somiglia quel morbo contagioso, de quale altri non può pigliar così poco, che in un attimo non ne appesti tutta la sua persona: disordine che verissimo hanno provato i galantuomini che si sono nominati, i quali ancor che in sommo orrore avessero vizio tanto nefando e che per conseguenza odio mortale portassero agl'ipocriti, quella ottantesima parte nondimeno di un grano di ipocrisia, che pigliarono, fu sufficiente per ammorbare in pochi giorni tutti i sinceri e schietti costumi loro; perché così fattamente s'innamorarono del credito e s'inebriarono della riputazione che quella apparente modestia, quella finta divozione, quella simulata carità arrecava loro, che in anima e in corpo si diedero in preda a quell'orrendo vizio che poco prima tanto detestavano; e il tutto con tanto disordine delle cose di questo Stato, che in pochi giorni Parnaso tutto si era impocritito. Apollo, come prima venne in cognizione di tanto inconveniente, fermissima risoluzione fece di volere in ogni modo fino dall'ultima radice estirpar dal suo Stato pianta cotanto velenosa; e, conoscendo che i cancheri e le piaghe infistolite hanno bisogno di esser curate col fuoco e co' rasoi, di mano diede ad uno straordinario rigore. Onde martedì mattina ne' rostri fece pubblicar un editto, nel quale a qualsivoglia persona soggetta alla sua giurisdizione strettamente comandava che nel termine di tre giorni affatto liberasse l'animo suo dalla scelerata sporcizia dell'ipocrisia: dichiarando che d'allora egli cassava, annullava e per cassa e annullata voleva che si avesse la licenza, che poco prima a' galantuomini avevano conceduta i suoi censori, dell'uso dell'ottantesima parte di un grano d'ipocrisia; e che, passati i tre giorni, i quali per ultimo termine perentorio assegnava ad ognuno, que' tutti che di così infame delitto fossero trovati colpevoli, non solo aperti nemici dichiarava delle serenissime virtudi, incapaci di fama gloriosa, inabili a poter giammai conseguire onore, ma al mondo tutto li pubblicava creature vituperose, svergognate, infami, e che d'allora, con tutta la pienezza della potestà ch'egli aveva sopra i suoi letterati, fino li dichiarava vergognosi ignoranti. Di più, affine che mostro tanto orrendo da' suoi virtuosi eternamente per lo tempo avvenire fosse fuggito, detestato e aborrito, che comandava che i conosciuti colpevoli di così atroce delitto, come diffidati, membri putridi e segregati dal corpo de' letterati, da' poeti satirici co' mordaci versi, dagli oratori con le pungenti invettive e dai virtuosi tutti con ogni sorte di arme atta a vituperar la fama altrui, <foreign lang="lat" rend="italic">impune</foreign> potessero esser svergognati, vituperati, infamati. E che non solo ogni sorte e qualità di testimonio, per inabilissimo ch'egli si fosse, pienamente provasse l'accusa data contro alcuno inquisito di delitto tanto nefando, ma che per ogni minimo segno, coniettura, sospetto o indizio, ancorché molto remoto, che si scoprisse o notasse in alcuno di esser ipocrita, a qualsivoglia sorte di uomo fosse lecito manometterli co' bastoni, lapidarli con le sassate; e che per condannar qualsivoglia di così fatto vizio sufficientissime pruove fossero avute e riputate il molto scandalizzarsi di cose di poco momento, lo spesso parlar di carità senza mai far elemosina, l'avere indosso la toga spelata e posseder buona intrata, comparire in piazza povero e in casa viver deliziosamente, avere una avarizia diabolica e fare ostentazione di una divozione angelica, parlare adagio e con la voce fioca e, sotto colore di biasimar i vizi pubblici, atrocemente dir male de' privati, portare il collo torto pieno di umiltà e aver l'animo superbo, e predicare ad altri quello che apertamente si vedeva che non operavano essi. Troppo rigoroso a' migliori letterati di questo Stato parve l'editto di Sua Maestà; i quali, affine di assicurare la vita e la riputazion loro dalla ignoranza della vil plebe che non ha giudicio da saper discernere la finta dalla vera bontà, si presentarono avanti Apollo, al quale fecero instanza che con pene crudelissime perseguitati e puniti fossero gli scelerati ipocriti, ma però senza che gli uomini sinceri, le persone dabbene corressero pericolo di esser maltrattati. E dissero che gli astrologi giudiciari e gl'ipocriti erano certa razza di uomini, che sempre si sbandivano e sempre di esse si vedevano piene le cittadi, non già perché a' prencipi mancasse l'autorità di sterminarli dagli Stati loro, ma perché i medesimi prencipi, che li proibivano, gli accarezzavano; e che la vera teriaca, l'unica ricetta per medicar la peste dell'ipocrisia, era che i prencipi quei soli soggetti ambiziosi di gloria, sitibondi di ricchezze, avidi della buona grazia loro amassero, accarezzassero, arricchissero ed esaltassero, che col saldo merito della vera virtù affettavano le dignitadi, le ricchezze e la buona grazia de'superiori: e che quegl'ipocritoni, che col manto di una santa umiltà con artificio grande ricoprivano una diabolica superbia, col velo della povertà una inestinguibil sete dell'oro, con la coperta del disprezzo del mondo un'esecranda ambizione di dominare l'universo, lasciassero vivere nello Stato loro dell'apparente umiltà, della finta povertà, della simulata solitudine della vita ritirata. Conseglio almeno per questo ottimo ed eccellentissimo, che con esso i prencipi erano sicuri di non errare; perché se la pietà, se l'umiltà, se il disprezzo della vanità del mondo, della quale alcuni tanto apertamente fanno ostentazione, erano virtudi vere e cose che si facevano di cuore, con simil modo di procedere altri dava loro gusto: se false, con le armi loro medesime santamente venivano puniti e castigati, essendo verissimo che non con altro miglior termine i prencipi chiarivano gl'ipocriti, che a guisa di spinaci lasciarli cuocere nel brodo dell'acqua loro.</p></div2>
<div2 type="capitolo">
<head>Ragguaglio LIV</head>
<argument><p>Francesco Guicciardini in un congresso di più virtuosi avendo dette parole molto pregiudiciali alla riputazion del marchese di Pescara, quell'onoratissimo capitano avanti la Maestà di Apollo sufficientissimamente giustifica se stesso.</p></argument>
<p>Perché a don Francesco Ferrando d'Avalo, marchese di Pescara, alcuni giorni sono fu riportato che, in un congresso dei più segnalati istorici di questo Stato, Francesco Guicciardini, malamente sparlando di lui, molto l'aveva intaccato nell'onore, quel capitano, di natura altiero e sopramodo superbo, per l'ingiuria fattagli dal Guicciardini di modo si alterò, che risentitamente con Apollo se ne dolse. Di modo che Sua Maestà, alla quale il proceder molto circospetto e l'esattissima prudenza del Guicciardini molto sono note, rispose al marchese che, non potendo il Guicciardini aver parlato di lui eccetto che da veridico istorico e non con passion alcuna di animo mal affetto, prima che altro deliberar in quella causa, per compimento di buona giustizia, in un contradittorio giudicio voleva intendere amendue; che quando poi avesse conosciuto che 'l Guicciardini nel ragionar di un suo pari ingiustamente l'avesse lacerato nell'onore, tal partito averebbe pigliato, ch'egli compitamente si sarebbe chiamato soddisfatto. E, questo detto, per li pubblici cursori incontinente fece sapere al Guicciardini che 'l vegnente giorno alle deciotto ore comparisse avanti lui per giustificarsi delle parole che 'l marchese di Pescara pretendeva ch'egli avesse dette in pregiudicio della sua riputazione. Alla fama di questa novità i letterati, sopramodo curiosi, sperando in quel contradditorio giudicio di udire una virtuosa e molto onorata disputa, in numero grande vi concorsero. Il Guicciardini dunque, nell'ora terminata essendo comparso avanti Apollo, al marchese di Pescara, ch'ivi si trovava presente, liberamente disse che appresso Carlo quinto imperadore ben poteva avergli acquistato molta grazia l'avergli scoperto la congiura che molti prencipi di Europa ordivano contro lui, ma che quell'azione nel cospetto del mondo tutto gli aveva arrecata infamia eterna: non solo perché nell'opinione della maggior parte degli uomini fermamente rimase la credenza che da principio egli avesse avuta intenzione di mancare a Cesare, ma perché, quando anco gli fosse stato fedele, ad ognuno parve cosa di grande infamia, che con tante frodi e con tanta duplicità egli avesse dato animo a' prencipi tanto grandi e allettatigli a far seco pratiche di congiure, per aver poi occasione di manifestargli e farsi grande de' peccati procurati con le lusinghe e con le fallacie. Ancor che ad ognuno grandemente vergognosa paresse l'accusa che contro il marchese aveva data il Guicciardini, quel capitano tuttavia, al quale anco ne' casi disperati sempre cresceva l'intrepidezza dell'animo suo invitto, rispose al Guicciardini esser diretto ordinario, ma però molto insopportabile, degli istorici tutti suoi pari pigliar errori gravi nel voler penetrar gli occulti sensi delle azioni di quei che nella pace e nella guerra avevano operate cose importanti, e, nel render di esse le vere cagioni, far giudici tanto temerari, che non poche volte erano veduti vituperar le altrui onorate azioni e lodar le vergognose. E che fortemente rimaneva scandalizzato che contro uomini, che con la penna loro ogni ora altrui apportavano vergogne grandi, biasimi irreparabili, dal virtuoso collegio de' letterati non fossero pubblicate severe leggi, le quali comandassero che gl'istorici, come alla profession loro ben si conveniva, solo si occupassero nella semplice narrazione delle cose accadute, e che il giudicio di esse e gl'intimi sensi, che vi avevano avuti i prencipi, lasciassero al giudicio di chi leggeva. E ch'egli con quel rispetto e con quella riverenza che gli si conveniva parlare in quel luogo, dimentiva tutti quei che ardivano di dire ch'egli, da principio che Girolamo Morone gli scuoprì la congiura che dai maggior prencipi d'Europa si ordiva contra Cesare, avesse avuto animo di mancare al suo signore. Perché quei ch'avevano cognizione dei veri termini politici, esattamente conoscevano che nella comunicazione che ad un official grande altri faceva di una congiura che si ordiva contro il suo prencipe, in quell'atto stesso subito doveva risolversi se gli compliva accettar simil partito o rifiutarlo, perché la perplessità, usata in casi simili, da' prencipi era interpretata precipitosa risoluzione, animo infracidato già, nonché contaminato, dal morbo della ribellione; e che egli non già, come inconsideratamente aveva ardito di dire il Guicciardini, per malignità di animo doppio, né per comperarsi co' peccati altrui la grazia del suo signore diede animo al Morone e allettò i prencipi, che cercavano di farlo sollevare, a scuoprirgli i particolari tutti della congiura, ma per obbligo strettissimo ch'egli aveva alla sua riputazione, per compitamente fare il buon servigio del suo signore e perché così lo violentò il negocio arduissimo ch'egli aveva per le mani, mercé che piaghe tali non bendate con l'ignoranza de' particolari, ma scoperte con l'esattissima cognizione di tutte le più minute circostanze dagli accorti ministri deono esser dedotte alla cognizione de' prencipi loro. E che a' suoi pari in negozio di tanta gelosia il mostrare una minima negligenza, un leggier peccato di ommissione, sarebbe stato stimato mancamento di tanta vergogna, che gli averebbe apportato danno infinito, biasimo perpetuo; e che molto chiara era la ragione: perché chi udiva macchinarsi congiure contro il suo prencipe, doveva ben aprir gli occhi, allungar gli orecchi e usar esquisitissima diligenza per ben intendere e scoprir tutti i particolari; perché, altramente operandosi, con molta ragione appresso il suo prencipe altri entrava in concetto di servidor molto inetto e di ministro poco fedele, e che in casi tali le negligenze anzi crudelmente venivano punite, che scusate: che però prima ch'egli a Cesare rivelasse la congiura, come ben conosceva convenirglisi, volle informarsi di tutti i particolari delle persone che la trattavano e di ogni altra necessaria circostanza. E che non credeva che in quell'onoratissimo luogo si trovasse alcuno che esattamente non conoscesse, che non altra disgrazia maggiore, né altro negocio di più certo pericolo poteva capitare alle mani di soldato alcuno onorato, che da prencipi grandi esser ricercato di tradire il suo signore; perché lo sbrigarsi da negoci, dove le preghiere degli uomini potenti par ch'abbiano forza di violente necessità, in modo che altri salvi la riputazione e la vita, non era azione da uomini dozzinali; e che per fuggir di far naufragio in scoglio di tanto pericolo, dagli uomini saggi altrui questo solo rimedio era insegnato: in ogni sua azione talmente viver sempre onorato, e così ambizioso mostrarsi sempre del buon servigio del suo prencipe, e tanto pubblicamente far ostentazione di esser avido di conseguir tutta la buona grazia di lui, che queste buone parti, queste onorate qualitadi spaventino qualsivoglia a conferir con alcuno negozi tanto scelerati. Ma che questo precetto, ancor che grandemente fosse stato osservato da lui, che non però punto gli aveva giovato: e ch'egli non sapeva con qual sua azione disonorata, con qual suo vizio di avarizia e con qual indizio di animo inchinato a commetter sceleratezze avesse dato ardire ai prencipi congiurati contro Cesare a fargli conferir dal Morone cosa tanto lontana dal suo genio, tanto contraria alla sua natura. Ch'egli non niegava, dopo la nobilissima vittoria di Pavia nella quale ebbe quella parte che per relazione di monsignor suo Paolo Giovio sapeva il mondo, come, mal riconosciuto e poco premiato, non rimanesse disgustato di Cesare; ma che non gli pareva che simil accidente appresso prencipi tanto saggi avesse dovuto essere stimato sufficiente per cercar la sua ribellione. Perché, se il suo disgusto nasceva dal rammarico ch'egli aveva di non possedere appresso il suo signore quel luogo di grazia che stimava doversi alla sua fede, ben essi dovevano considerare che, scoprendo egli la congiura, in mano gli avevano dato la preziosa moneta, con la quale molto commodamente quel rimanente della buona grazia appresso l'imperatore poteva comprarsi che conosceva mancargli, per ottener poi da lui la suprema dignità del generalato e il nobilissimo governo, da lui tanto ambito, del ducato di Milano, ch'ebbe poi. Che ad uomo che vera professione faceva di onorato soldato, affronto alcuno più vergognoso non poteva esser fatto che ricercarlo di cose vituperose; perché colui, che con alcuno veniva ad atto tale, chiaramente mostrava di averlo in concetto di uomo inchinato a commetter sceleratezze. Che questa tanto segnalata ingiuria fattagli dal Morone, impedito dal buon servigio del suo prencipe, che da lui altra risoluzione ricercava, non potette, come conosceva convenirglisi, vendicar col pugnale; e che, quando il suo debito verso Cesare non lo avesse mosso, come grandemente muover lo doveva, a propalargli tanta macchinazione, certa cosa era che più di ogni altra forza spingerlo doveva la rabbia di vendicarsi della segnalata ingiuria che que' prencipi gli fecero, quando mostrarono di aver un suo pari in concetto di uomo traditore e vanamente ambizioso. E che semplicità grande sarebbe stata la sua, quando si fosse lasciato imbarcare dalle promesse di quei che per premio della sua fellonia l'accertavano di volerlo far re di Napoli; perché agli uomini della Spagna, dal sangue de' quali egli sua gloria riputava esser disceso, più piacevano i piccioli marchesati di Pescara guadagnati con la fedeltà e con valorosamente maneggiar le armi in servigio de suo prencipe, che i regni di Napoli acquistati con le scelerate arti de' tradimenti. Che Francesco d'Avalo non così era leggiero d'ingegno né così poco pratico delle cose del mondo, che benissimo non conoscesse che i prencipi collegati, che tanto affettavano la sua ribellione, più miravano a disturbare a Cesare l'intiero acquisto del ducato di Milano che a far lui re di Napoli; e che così a lui come al mondo tutto, per tanti calamitosissimi esempi succeduti, pur troppo era noto che i prencipi grandi, dopo l'aver per vari fini loro ben imbarcato nelle speranze vane e aggirato nelle fellonie di certo pericolo un soggetto ambizioso, e dopo a voglia loro essersi ben di lui serviti, non solo perché "<foreign lang="lat" rend="italic">graviorum facinorum ministri quasi exprobrantes aspiciuntur</foreign>", ma per dar esempio a' sudditi loro di non commetter sceleratezze simili, come di uomini compitissimamente infami così fattamente abbandonano la protezione, che essi i primi erano a darli in poter del prencipe loro grandemente adirato: come, per lasciar gli esempi troppo odiosi de' tempi moderni, nell'età passata il mondo tutto vide fare a Carlo duca di Borgogna verso lo sfortunato e mal consegliato conte di San Paolo, infelicissimamente imbarcato da lui. E che sebbene gli Spagnuoli in concetto delle genti erano di aver il capo soverchiamente pieno di vento di ambizione, che però non era di quel vano, col quale alcuni prencipi grandi d'Europa modernamente avevano gonfiati molti palloni francesi e non poche pilotte fiamminghe. Ma che gli uomini della sua nazione, difficilissimi ad essere imbarcati nell'ambizione di conseguir per istrade indirette grandezze smisurate, solo peccavano nella boria di soverchiamente voler essere onorati e apprezzati ne' carichi che da' prencipi loro col fedel servigio avevano meritati, e che lontanissimi erano dalla leggerezza di ambir per vie oblique e vergognose quelle grandezze, alle quali con sicura quiete e onorato riposo si accorgevano di non poter giungere, e che 'l farsi zimbello dell'altrui ambizione, per esser poi ridicola favola del volgo, erano leggerezze aborrite nella sua Spagna; e che troppo vana sciocchezza sarebbe stata in un suo pari il lasciarsi persuadere che 'l regno di Napoli, sempre stato ereditario nel sangue reale, e il quale non si trovava memoria di uomini che giammai per suo signore avesse voluto accettar barone alcuno del Regno, ancor che ne avesse avuto de' potenti e degli ambiziosi, e il quale con effusion grande di sangue con le armi più volte aveva cacciati i prencipi nati del glorioso sangue reale di Francia, ch'avevano cercato di dominarlo, avesse poi voluto ricevere lui, a molti baroni di quel regno inferiore e di nazione tanto esosa ai Napolitani. Che nei regni ereditari, come era il napolitano, i re vi nascevano, non si facevano; e che quegli sciocchi, i quali per altra strada che per quella della legittima successione del sangue reale vi aspiravano, salivano il monte delle miserie per cader poi con precipizio di vergogna maggiore nella profonda valle del vituperio; e che, se pur alcuno per mezzo della fraude vi giungeva, che somigliava quei ridicoli re della beffana, che per dar trastullo alla brigata poco appresso mancavano che erano stati creati: e che a lui mai sempre nel cuore era stata fitta la risoluzione, con la quale fermissimamente conosceva di esser nato, di più tosto voler morir glorioso capitano che re svergognato; e che i titoli maggiori di marchese più si era forzato di meritare che avesse ambiti. E che, nella lezione delle cose passate e nella considerazione delle presenti avendo egli notato che le congiure tutte con alti pensieri si cominciavano ridendo, e che con fini bassissimi si terminavano piangendo, si contentava di servire il prencipe, che gli aveva dato Iddio, con quelle facoltadi che gli era piaciuto donargli, perché le troppo immense grandezze, che i prencipi stranieri promettevano a' suoi pari, erano evidentissimi rompicolli. Di tanta soddisfazione ad Apollo fu la difesa del Pescara, che al Guicciardini, il qual pur diceva che al marchese infamia eterna aveva arrecato l'allettar con tanta duplicità i primi prencipi di Europa a far seco pratiche di congiure per aver poi occasione di manifestarle, rispose che 'l Pescara non aveva allettato prencipe alcuno a tramar seco congiure contro l'imperadore per rivelarle poi con suo profitto, nel qual caso bruttamente sarebbe incorso nella pena dell'infamia; ma che con sua somma lode aveva usate le duplicitadi necessarie e virtuosissime per iscoprire i complici della congiura e ogni altro particolare conferitogli, i quali per lo compimento del buon servigio del suo signore dovevano esser saputi da lui. E che la lode che si doveva al marchese tanto era maggiore, quanto egli con la sua onorata fraude aveva saputo vincer gl'inganni di prencipi tanto artificiosi; e che egli in quella occasione così compiutamente aveva fatto suo debito, che da ogni onorato capitano, al quale fosse accaduto il medesimo infortunio, meritava di esser imitato; perché nelle congiure che si comunicavano altrui, e chi accettava e operava, e chi rifiutava e taceva incorrendo nella pena medesima, in negoci tanto pericolosi sano conseglio era precipitar nella subita ma però chiara rivelazione d'imprese tanto infelici. E che nelle mortalissime infermità delle congiure verissimi erano i due aforismi del politico Ippocrate, che "<foreign lang="lat" rend="italic">qui deliberant, desciverunt</foreign>" e che "<foreign lang="lat" rend="italic">in eiusmodi consiliis periculosius est depraehendi quam audere</foreign>". E che quei, che erano ricercati di entrar nelle congiure, erano sciocchi e crudelissimi macellai di loro stessi, se in casi tanto miserabili solo si ponevano avanti gli occhi la consolazione della vendetta, i beni delle nuove ricchezze, le felicitadi de' principati e de' regni, che per premio di così scelerate azioni erano proposti loro: saggi e verso loro grandemente caritativi quei che sempre avanti gli occhi tenevano dipinti i lacci, le forche e le mannaie, veri guadagni, acquisti certi degli uomini ambiziosi, delle persone disperate, delle genti balorde.</p></div2>
<div2 type="capitolo">
<head>Ragguaglio LV</head>
<argument><p>Al virtuosissimo Giovan Francesco Pico non essendo riuscito il concordar le differenze che vertono tra Platone e Aristotile, Apollo a que' due gran filosofi comanda che in una pubblica disputa in ogni modo debbiano terminarle; la quale essendo seguita, pur da essa si partono discordi.</p></argument>
<p>La fatica, che, come per le passate fu scritto, di ordine di Apollo intraprese la fenice de' virtuosi, il conte Giovan Francesco Pico dalla Mirandola, di conciliare insieme le immortali differenze che vertono tra i due supremi lumi della filosofia, Platone e Aristotile, intanto è stata indarno, che, né a Sua Maestà né a suoi letterati avendo data soddisfazione alcuna, in Parnaso ha acceso il fuoco di nuove e molto più arrabbiate dispute; onde la Maestà di Apollo, per quiete del suo Stato, per la concordia de' suoi virtuosi e per la riputazione della stessa filosofia, fino dal primo giorno del mese passato fece chiamar a sé Platone e Aristotile; a' quali con severo supercilio disse che, una essendo la verità di tutte le scienze, grave danno facevano alla filosofia con la diversità delle loro opinioni così malamente lacerandola; e ch'egli sommamente amava la pace e la concordia de' suoi letterati; e che anco gli era noto che la moltitudine delle sètte era la vera pietra di quegli scandali, da' quali negli Stati nascevano poi mali gravissimi; e che per ottener da essi quella concordia loro, la quale tanto necessaria conosceva esser al suo Stato, gli piaceva di usar con amendue il rispetto di non por mano alla violenza, ma che ben significava loro che gratissima cosa gli sarebbe stata che amendue alla filosofia facessero il grand'onore di concorrere in una medesima opinione nelle più gravi differenze che vertivano tra essi. Poi, voltatasi Sua Maestà verso Aristotile, li disse che non gli arrecava riputazione, negli articoli di maggior rilievo della filosofia discrepar da quelle opinioni, che nelle cattedre gli aveva lette un maestro della qualità di Platone: e appresso poi disse a Platone che di sommo pregiudicio era alla sua riputazione che 'l mondo tutto vedesse dalla sua scuola esser uscito uno scolare tanto rubello. Allora e Platone e Aristotile prontissimi si mostrarono di voler cedere all'opinioni del compagno, qualora con sufficienti argomenti e con buone ragioni fossero fatte conoscer loro migliori; e concordemente vennero in questo appuntamento, di cimentarsi a solo a solo, senza gli assistenti padrini, a disputa fornita, in due cattedre, con la ragione in mano. Non solo accettò Apollo così gloriosa disfida, ma per consolazione de' suoi curiosi virtuosi nell'ora medesima nella porta del ginnasio maggiore della filosofia e negli altri pubblici luoghi fece affiger editti, ne' quali tutt'i letterati erano invitati a veder così onorato e virtuoso spettacolo; e acciò quei ch'abitano in lontani paesi avessero tempo da venire in Parnaso per intervenir a così onorato duello, assegnò a que' filosofi il termine di venti giorni da comparire in campo. Frattanto per commodità de' virtuosi attorno l'atrio maggiore di Urania furono fabbricati molti palchi; e il giorno della disputa da Adriano, da Orlando, da Cipriano e dagli altri musici più moderni a più cori furono prima cantate le soavissime composizioni loro, con l'accompagnamento non solo degli organi, delle viole, delle arpe e degli altri stromenti più gravi ricevuti ne' concerti degli uomini virtuosi, ma, conforme al difetto dell'età moderna, con l'intervento del leuto, del cornetto, della tiorba e dello stesso violino, poco dianzi cavato dal concerto ignorante di que' triviali sonatori che per le più vili bettole vanno furfantando. Fornita che fu la musica, i due famosissimi paladini della filosofia comparvero in campo, e sei ore continove durarono le dispute loro; ma non però giammai fu possibile che vi seguisse la concordia desiderata, poiché nella lotta filosofica, curiosissima e deliziosissima agli animi de' virtuosi, solo si veggono forze di braccia di sodi argomenti, gagliardi e di schiena di efficaci ragioni, destrezze mirabili di piedi di apparentissime dimostrazioni, senza però che vi segua mai quell'atto dell'ultima forza, che è l'unico diletto de' virtuosi spettatori, di veder gettato in terra l'inimico, abbattuto e convinto con la forza degli argomenti irrefragabili; perché i filosofi lottatori, sebbene risolutamente si veggono andare alle prese, con le distinzioni, nondimeno, che frequentissime hanno per le mani, con facilità grande si mantengono sempre in piedi. Diedero però que' due gran lumi della filosofia tal soddisfazione a' circostanti, che in infinito ammirarono lo stesso altissimo intelletto umano: il quale, con l'eccellenza della sua speculazione avendo varcati tutti i cieli, non solo esattamente ha saputo conoscere la quantità, la qualità e i moti di essi, ma fino è giunto alla cognizione di Dio stesso, della divina natura del quale molto bene sa ragionare. Con queste meraviglie dunque e con altrettanto contento de' letterati ebbe fine la disputa, come se tra que' due sommi filosofi fosse seguita l'intiera riconciliazione e la perfetta concordia. Solo Apollo, con l'evidente mestizia che fu veduta nella sua faccia, conturbò l'allegrezza universale: onde il grande Averroè li chiedette se forse Aristotile e Platone non gli avevano data la soddisfazione ch'egli desiderava. Al quale, con un intimo sospiro che gli uscì dal cuore, rispose Apollo che quei due prencipi della filosofia compitissimamente avevano sostentata l'opinione che di essi si aveva, ma che in quella disputa cosa tale aveva veduta, che perpetuamente averebbe tenuto afflitto l'animo suo; percioché egli era forzato piangere la condizione di questo secolo infinitamente corrotto, nel quale negli animi degli uomini tant'oltre era arrivata la sensualità, ch'egli, che vedeva le occulte passioni altrui, chiaramente aveva scoperto che molti, anco da lontani paesi, erano concorsi a quelle dispute più per dar prorito agli orecchi con udir le musiche e i suoni, che per pascer gli animi con quei virtuosissimi precetti filosofici. Tutti disordini e scandali gravissimi, i quali disse esser stati introdotti nel mondo dagli scelerati cantimbanco, i quali nel difetto di soverchiamente mischiare il dilettevole con l' utile tant'oltre erano passati, che nelle compagnie loro avendo ammessi i Zanni, i Pantaloni, i Graziani e i dottori Covelli Ciavola, molti correvano ad essi più per gusto di ridere con udir le facezie e le lascivie loro, che per comperare i medicamenti utili ai loro mali.</p></div2>
<div2 type="capitolo">
<head>Ragguaglio LVI</head>
<argument><p>Consalvo Ferrante Cordova, dal venerando collegio degl'istorici non avendo potuto ottener la confermazione tanto desiderata da lui del titolo di "magno", ad Apollo chiede altro luogo in Parnaso; di dove è anco scacciato.</p></argument>
<p>Estremo dispiacer d'animo sentì Consalvo Corduba per la repulsa, ch'ebbe dall'eccelso collegio istorico, allora che gli niegarono la confermazione del titolo di "magno"; e per far esperienza se anco in Parnaso i favori e le raccomandazioni de'prencipi erano sufficienti per condurre i negoci dove non voleva la giustizia, per aiuto ricorse al suo re Ferdinando. Al quale avendo raccontato il suo bisogno, da quel sagace re li fu risposto che in concetto di semplice l'averebbe tenuto ognuno che l'avesse veduto favorire un suo ministro per ottener quel titolo di "magno", che lui faceva picciolo; e ch'egli non aveva genio da commettere il grosso errore di cercar che ad altri si accrescesse quella gloria che grandemente scemava la sua riputazione; e che la coscienza gli dettava di non contravenire a quella ben ordinata carità, la quale strettamente l'obbligava a cercar che la gloria tutta dell'acquisto del regno di Napoli più si desse alla sua prudenza che al valor di lui. Onde, per così risoluta e acerba risposta molto essendosi Consalvo addolorato, si presentò subito avanti Apollo; e gli disse che, poiché al virtuoso collegio degl'istorici era piaciuto non giudicarlo degno di aver luogo tra Pompeo, Alessandro, Carlo imperadore e gli altri che per le loro gloriosissime azioni avevano meritato il titolo di "magno", li facesse almeno grazia di porlo nella squadra degli uomini d'arme di Sua Maestà, nella quale egli vedeva il famoso Belisario, Bartolomeo d'Alviano, Pietro Navarro, Antonio da Leva, il conte di Pitigliano, Lorenzo da Ceri e altri molti segnalati capitani. Graziosamente a Consalvo concedette Apollo la grazia che desiderava; ma occorse che, mentre alla presenza di Sua Maestà, con l'intervento dei primi soggetti militari di questa corte, si faceva la cerimonia di consegnarli la solita sopraveste, il fiscal Bossio accusò Consalvo di spergiuro Apollo, che in sommo orrore ha uomini incolpati di poca fede verso gli uomini, nonché quelli che spergiuri sono stati verso Iddio, tre giorni di tempo diede al fiscale di provar quella accusa; e trattanto comandò che nel negozio di Consalvo si soprasedesse. Consalvo, per quella bruttissima imputazione gravemente essendosi turbato, al fiscal Bossio disse ch'egli sempre aveva fatto professione di uomo fedelissimo, e che non solo maravigliato, ma fortemente scandalizzato rimaneva che ad un suo pari, nato e allevato in un regno dove la fedeltà verso il suo re e ogni uomo privato fioriva al pari di quello che in altra parte del mondo si facesse, fosse data così scelerata accusa. A Consalvo rispose il Bossio che gli piacesse di raccontare il caso della prigionia del duca di Calavria, come passò; ché, da quello che in lei occorse, si sarebbe chiarito che egli contra ragione non era travagliato. Disse allora Consalvo che, nella ròcca di Taranto avendo egli assediato il giovane duca di Calavria, figliuolo di Federigo ultimo re di Napoli, allora che quel signore fece risoluzione di rendersi, capitulò con esso lui che libera autorità li concedeva di poter a sua voglia ritirarsi dove meglio li pareva, e che alla sua promessa acquistò la fede dell'osservanza col giuramento che fece sopra la sacrosanta eucaristia; ma che, contrafacendo poi al giuramento, si assicurò della persona del duca, il quale con buone guardie mandò prigione in Spagna. Sdegnatissimo si mostrò allora Apollo contro Consalvo, e gli disse che così empia ed esecranda azione affatto indegno lo rendeva della virtuosa stanza di Parnaso; che però quanto prima uscisse dal suo Stato. Tutto confuso e attonito rimase Consalvo per così orrenda sentenza che udì fulminatasi contro: e in sua discolpa disse che, quantunque egli conoscesse quell'azione bruttissima, che, violentato nondimeno dal buon servigio del suo re, era stato forzato farla; perché, appresso i buoni politici essendo regola molto trita che i prencipi sicuramente non posseggono gli Stati conquistati mentre quei vivono che ne sono stati cacciati, affatto compiuta chiamar non si poteva la nobilissima vittoria dell'acquisto del regno di Napoli, quando egli non si fosse assicurato della persona di quel prencipe. In tanto da Apollo buona non fu tenuta la scusa addotta da Consalvo, che, molto più essendoglisi reso odioso, liberamente gli disse che in ogni modo tra due giorni avesse sfrattato da Parnaso, dove non voleva che avessero ricetto quei che nelle azioni loro avevano mostrato di più stimare il vil servigio degli uomini che la preziosa buona grazia di Dio. Allora i maestri delle cerimonie di Sua Maestà dalla stanza cacciarono Consalvo; il quale, mentre sconsolatissimo scendeva le scale del real palazzo, al fiscal Bossio disse che apertissimo era il torto che gli veniva fatto, perché Cesare, che per fare acquisto dell'imperio romano non solo violò le leggi umane e le divine, ma che fu primo autore della sceleratissima sentenza, che per cagion di regnare tutte le cose altrui erano lecite, gloriosissimo si vedeva aver i primi luoghi in Parnaso, di dove egli con tanta ingiustizia era cacciato. Si è risaputo che a Consalvo liberamente rispose il Bossio che l'esempio di Cesare non quadrava; poiché altra cosa era far cose brutte per acquistar a se stesso un regno, altra commetterle per darlo al suo signore; che però dalle leggi di Dio e degli uomini maggior castigo meritava il ruffiano, che per la sola malignità di un animo grandemente depravato si dilettava del mal operare, che colui il quale per fragilità del fomite carnale commetteva le fornicazioni.</p></div2>
<div2 type="capitolo">
<head>Ragguaglio LVII</head>
<argument><p>Per fortuna di mare nelle spiagge di Lepanto una barca carica di arcigogolanti avendo fatto naufragio, ancor che simil gente sopramodo odiosa sia ad Apollo, Sua Maestà nondimeno fa loro buoni trattamenti.</p></argument>
<p>La spaventevol fortuna di mare, che per li rabbiosi venti di lebecchio si cagionò li giorni passati, alle spiagge di Lepanto spinse un vascello, al soccorso del quale, percioché si vedeva ch'egli era carico di passaggeri, corsero i popoli tutti di quelle riviere; e il tutto con tanta felicità, che, sebbene la barca si ruppe, salvarono nulladimeno più di ottanta persone che vi erano dentro. Per ordine di Apollo quegli uomini subito furono commodamente alloggiati, e appresso furono domandati chi essi fossero, donde venivano e ove andavano. Risposero essere arcigogolanti tutti d'Italia, di dove poco prima si erano partiti; il che come Sua Maestà intese, ancor ch'egli sia umanissimo, così intenso nondimeno è l'odio ch'egli porta a questi crudelissimi nemici del genere umano, che vicino fu a pentirsi dell'aiuto dato loro: stimando indegni dell'altrui misericordia quegli scelerati, che non in altro esercizio consumano la vita loro, che in inventar quelle esecrande angherie, con le quali molti prencipi moderni crudelissimamente flagellano i miseri popoli loro. Dissero nondimeno alcuni virtuosi che, in quella barca trovandosi numero tanto grande di arcigogolanti che venivano d'Italia, faceva bisogno tener per fermo che in Parnaso arrecassero la buona novella che i prencipi italiani avessero fatta la generosa risoluzione di espurgar gli Stati loro dalla bruttissima immondizia di quella scelerata canaglia. Comandò poi Apollo che quegli arcigogolanti fossero domandati per qual caso si erano partiti d'Italia, e verso dove andavano; i quali risposero ch'avendo essi in Italia felicissimamente posto fine a tutte le invenzioni più sottili da votar la borsa de' popoli per empir quella de' prencipi, poiché a quella estremità maggiore, alla quale poteva giungere l'artificio tutto dell'arte loro, avevano tirato l'importantissimo negocio delle gabelle, né più avanzando loro in Italia materia da potere operare, avevano trascorsa la Francia e poi la Spagna, ne' quali nobilissimi regni talmente si erano portati, che nell'uno e nell'altro eterna memoria avevano lasciata del nome fiorentino e genovese. Che poi, avendo tentato d'intrar nell'Inghilterra, ne' Paesi Bassi, nella Germania e nella Polonia, province piene d'oro e di abitatori grandemente facoltosi, e dove speravano di operar maraviglie grandi, da que' popoli nati alla libertà, e che dir si poteva che erano pecore che solo per certa ricognizione di padronanza a' pastori loro dànno un poco di latte in una picciola misura bollata dal lor comune, e che, come si usa altrove, non vogliono tollerare di esser munte a discrezione, severamente ne erano stati cacciati col bastone. Onde, a guisa dei famosi Troiani guidati già da Enea, col picciol lor vascello, che vedevano tutti, andavano solcando il mare per trovar nuovi popoli e nuove stanze, dove a laude, a gloria e beneficio de' prencipi, e a quella perpetua desolazion de' popoli che cagiona il regnar sicuro, avessero potuto esercitare il talento loro e aprire una bottega della loro arcigogolaria. Udite che ebbero i letterati queste cose, molti di essi instantemente supplicarono Sua Maestà a far le pubbliche vendette di tante nazioni che per la malignità di quella vituperosa razza di uomini dagli avari prencipi col rasoio di esorbitantissime angherie erano state scorticate, facendogli abbruciar nelle reliquie di quella loro barca. Ma Apollo, l'alto giudicio del quale supera ogni prudenza umana, poiché intesa ebbe la brutta professione di quella gente ribalda, comandò che loro fossero raddoppiate le carezze e accresciuti i buoni trattamenti; e poco appresso, avendo loro fatto donar danari e molta vettovaglia, li mandò in Costantinopoli, con ordine che vedessero se con gli esorbitanti arcigogoli loro potevano ridur l'imperio ottomano, capitalissimo nemico delle buone lettere, a quello stato di desolazione e di disperazione, nel quale si gloriavano di aver condotta la Francia, la Spagna e l'Italia.</p></div2>
<div2 type="capitolo">
<head>Ragguaglio LVIII</head>
<argument><p>Per lettere intercette ad un corriere che da alcuni prencipi era spedito al lago Averno, vengono i popoli in cognizione che gli odii, che si veggono regnare tra le nazioni dell'universo, sono cagionati dagli artifici de' prencipi loro.</p></argument>
<p>Tra i confini di Pindo e di Libetro lunedì notte fu assassinato un corriere straordinario, che alcuni prencipi grandi in molta diligenza avevano spedito verso il lago Averno. E percioché il corriere non fu molestato nella persona, si è creduto l'eccesso non ad altro fine essere stato commesso, che per levargli le lettere, come seguì: percioché solo li tolsero il piego, ch'egli aveva, diritto alle tre furie infernali, Aletto, Tesifone e Megera; dalle quali, e certo con iscandalo molto grave, si è scoperto che alcuni prencipi grandi salariano esse furie, solo affine che non solo tra le nazioni diverse, ma bene spesso tra i sudditi di un stesso prencipe seminino e nodriscano perpetue gare, eterne discordie. E, per colmare i disgusti, in esso piego fu trovata una lettera di cambio di diecimila ducati per la paga di un semestre. I popoli, soggetti a que' prencipi c'hanno scritte quelle lettere, per alcuni loro deputati le hanno fatte presentare ad Apollo; col quale acerbissimamente si sono doluti che i prencipi loro, che non in altro più deono invigilare che alla perpetua pace e all'unanime concordia non solo de' sudditi loro particolari, ma di tutte le nazioni ancora, a danari contanti comprassero le sedizioni altrui e i loro proprii mali; e che non prima che allora erano venuti in cognizione che per li soli artifici e per le sole macchinazioni de' prencipi tra le nazioni diverse si vedevano quelle divisioni e quegli odii naturali, che sono la vera radice di que' mali che tanto afflitto e oppresso tengono il genere umano: tutti eccessi e brutture che, quando fossero esterminate dal mondo, altri sicuramente avrebbe goduta la consolazione di vedere il Francese amar l'Inglese, lo Spagnuolo il Francese, il Todesco l'Italiano, e che tra gli uomini tutti sarebbe seguita perfetta pace, buona concordia. Mentre questi deputati così ragionavano, fu veduto che dagli occhi d'Apollo, per compunzion grande di quel che udiva, uscivano abbondantissime lagrime: onde dai circostanti fu creduto che Sua Maestà in qualche escandescenza dovesse prorompere contro que' prencipi che di così brutto eccesso erano accusati; quando egli così disse: — Fedelissimi miei, altrettanto gravi quanto vere sono le querele vostre. Ma sappiate che gli eccessi de' quali ora vi dolete, non dalla mala natura de' prencipi, ma solo sono cagionati dai sediziosi ingegni de' popoli, i quali con l'instabilità loro operano che non sia possibile che la pace universale del genere umano con altro più certo istromento si conseguisca, che con seminar tra le nazioni quelle discordie e quelle divisioni, delle quali voi ora tanto vi rammaricate; perché la lunga sperienza ha fatto conoscere ai prencipi che la gran macchina del sicuramente regnare tutta sta fabbricata sopra il saldo fondamento del ben dividere: e cosa chiara è che i popoli, senza i prencipi che li reggano, da essi stessi in più crudeli sedizioni precipitarebbono di quelle che, per la pubblica pace e per lo bene universale di tutti, altri semina tra essi. Tutti mali, dilettissimi miei, necessari: ancor che a me grandemente dolga di vedere che la infirmità delle discordie universali, che regnano nel genere umano, non con altro più prestante medicamento può esser curata, che con l'amara medicina che ora mi dite tanto farvi nausea.</p></div2>
<div2 type="capitolo">
<head>Ragguaglio LIX</head>
<argument><p>Il nipote del prencipe de' Laconici, dopo la morte di suo zio dovendo ritornar alla fortuna privata, poca virtù di animo ben composto mostra nel far così pericoloso passaggio.</p></argument>
<p>Il nipote del prencipe de' Laconici, il quale, mentre suo zio di gloriosa memoria visse, con straordinaria autorità governò quello Stato, per l'elezione che li mesi passati seguì del nuovo prencipe, due giorni sono dovea ritornar alla vita privata. E, percioché il divider da un uomo, che per qualche tempo abbia gustata la dolcezza del regnare, la dominazione, cosa molto più è spaventevole che la separazion dell'anima dal corpo, e altre volte essendo accaduto in Parnaso che in somiglianti signori la soverchia ambizion di dominare di modo ha soffocata la virtù dell'umiltà e quei spiriti vitali della moderazion dell'animo, che viva sostentano la virtù del cuore di un genio ben composto, che con scandalosa renitenza hanno fatto così gran passaggio; Apollo, mosso a pietà di casi tanto lugubri, per veder di salvar in quel tremendo punto la riputazion di signori tanto segnalati, molti anni sono instituì in Parnaso la caritatevole Compagnia della pietà, nella quale i primi filosofi morali di questo Stato si veggono scritti. La notte dunque che precedette alla mattina nella quale quel prencipe dovea far azione tanto spaventevole, monsignor reverendissimo Francesco Petrarca col suo util libro <title lang="lat">De remediis utriusque fortunae</title>, il dottissimo Girolamo Cardano con la sua opera <title lang="lat">De utilitate capienda ex adversis</title>, e il sapientissimo Anneo Seneca, meritissimo prior della Compagnia, con gli scritti preziosi del santissimo Boezio Severino, <title lang="lat">De consolatione philosophiae</title>, furono a trovar quel prencipe, al quale con longo giro di bellissime parole annunciarono l'orrenda nuova del ritorno che la vegnente mattina far doveva alla vita privata. Avviso per certo dolorosissimo, e il quale con tanta alterazion di animo e commozion di spirito fu udito da lui, che, con strida che assordavano ognuno, con urli che fino giungeano al cielo, cominciò a rammaricarsi e a dolersi della sua perversa fortuna, dalla quale diceva di esser stato assassinato: esclamando che a pena gli avea fatto gustar la dolcezza della dominazione, la soavità dell'imperare, che lo precipitava nella miseria della vita privata, facendoli sorbir l'amara medicina di cangiar il comandare nell'obbedire; onde l'infelice, nel passo acerbissimo dell'agonia di tanto suo infortunio, a quei signori confortatori spesso raccomandava la sua riputazione, e instantemente chiedea di non esser in quella sua urgentissima necessità abbandonato. Allora e Seneca e il Cardano e il Petrarca con carità indicibile abbracciarono quel prencipe, il quale caramente confortavano a mostrar cuore in quella sua avversità; e, per maggiormente consolarlo, ogni lor industria posero in lodargli la felicità della vita privata, i contenti della vita quieta, la beatitudine che altri sente nel solo governar se stesso e le cose sue: e spesso gli faceano ripeter con il cuore quelle parole del mastro delle sentenze politiche: "<foreign lang="lat" rend="italic">Quam arduum, quam subiectum fortunae regendi cuncta onus! </foreign>": parole santissime, e le quali, quando sono masticate da palato che di esse sappia gustare il vero sapore, sono di tanta efficacia, che ebbero già forza di indur l'animo del grande imperador Carlo quinto, più di ogni altro indurato e ostinato nell'ambizione di regnare, a ritirarsi in un monastero e farsi eremita. Ma a queste consolazioni così bruttamente si ostinava quel signore, che a quei venerandi confortatori più di una volta disse che il prepor la vita privata al regnare era paradosso sopramodo odioso: concetto che si dicea con la bocca e che non si credeva col cuore: dottrina che da quei si cercava di persuader altrui, che sommamente la detestavano. Venuta la mattina, quel signore fu spogliato di tutta la sua giuridizione del comandare: atto che fece con tanta passion di animo, che, i confortatori non potendo sostener in lui gli spiriti della pacienza vivi, tre volte tramortì loro nelle mani: onde quell'infelice prencipe semivivo fu condotto fuori il palazzo; il quale, come prima vidde il crudel patibulo della casa privata, precipitò in agonie peggiori, di modo che i signori confortatori grandemente sudavano per ridurlo ad usar nel punto di tanto pericolo quella virtù dell'animo ben composto, che gli uomini di gagliarda complessione sanno mostrar ne' casi avversi, quando con allegria grande per libera elezione mostrano di far quello che da dura necessità sono forzati eseguire. Ma quel prencipe, nel suo infortunio ognora più disperandosi, così fattamente arrabbiava, che pubblicamente chiamava ognuno ingrato e sconoscente; e chiaramente si conosceva che più gli tormentava l'animo e gli affliggeva il cuore la felicità del nuovo prencipe, la grandezza de' suoi nipoti, la prosperità de' suoi più intimi servitori e cari amici, che la propria sua calamità. Arrivato ch'egli fu alla casa paterna, non ebbe cuore di vederla: sempre con la coda dell'occhio fisamente riguardava dove era stato, non di dove si era prima partito. Onde i signori confortatori, per far l'ultimo sforzo di salvar la riputazione di quel prencipe posta in così evidente pericolo di perdersi, gli bendarono gli occhi; e percioché egli avea puntati i piedi alla soglia della porta della sua casa, i signori confortatori furono forzati trascinarvelo di peso. Né egli così tosto fu salito in sala, che (tanto il vino della dominazione, allora che altri di soverchio ne bee, altera i sensi umani!) si affacciò subito alla ringhiera del palazzo, di dove ad alta voce chiamava gli agenti e gli ambasciadori dei prencipi, co' quali voleva negociar senza faccende: e mostrava di voler continovar a governar il mondo senza autorità, e tutto si occupava in cose gravi senza aver negoci. Tutte azioni con le quali quel mal consegliato prencipe fece conoscer ad ognuno che la felicità di trovarsi nelle grandezze con l'assoluta autorità del comando spesse volte altrui fa parer saggi Salomoni quei che, tornando poi alla miseria della vita privata, spesse volte fanno conoscer al mondo di non aver cervello per un'oca.</p></div2>
<div2 type="capitolo">
<head>Ragguaglio LX</head>
<argument><p>Antonio Perez aragonese avendo presentato ad Apollo il libro delle sue <title>Relazioni</title>, Sua Maestà non solo niega di volerlo accettare, ma comanda che subito sia abbruciato.</p></argument>
<p>Antonio Perez, segretario già del potentissimo re di Spagna Filippo secondo, conoscendo la pessima opinione che appresso le genti si acquista quel segretario che con disgusto parte dal suo prencipe, poco dapoi ch'egli si fu ricoverato in Francia, per suo scarico pubblicò al mondo quelle sue infelici Relazioni, che tanto l'hanno caricato di biasimo; perché, mentre con ogni sorte di artificio doveva procurar di asconderle, giovedì mattina ardì presentarle ad Apollo: il quale, come prima vide il libro e fu informato di quanto egli conteneva, di tanto sdegno si accese contro lui, che pur allora in mezzo il fòro massimo lo fece ardere; e al Perez disse che alle sue <title>Relazioni</title> quel luogo aveva dato in Parnaso ch'egli meritava, tutto affine che gli altri segretari suoi pari pigliassero esempio, e imparassero a preporre il segreto, la fedeltà del silenzio alla stessa carità della propria vita, all'amor di se stesso. Perché, sì come di scelerato meritava nome colui che ne' nuovi disgusti palesava i segreti conferitigli nella vecchia amicizia, così mille volte vituperoso e infame era quel segretario, il quale, per qualsivoglia pessimo trattamento ch'egli avesse ricevuto dal suo prencipe, que' segreti pubblicava al mondo, che, dal suo signore essendogli stati conferiti nella passata confidenza, non solo spontaneamente, ma nemmeno con qualsivoglia tormento di più penoso aculeo giammai dovevano esser pubblicati ad alcuno.</p></div2>
<div2 type="capitolo">
<head>Ragguaglio LXI</head>
<argument><p>Apollo, per dar diletto a' suoi letterati, nel teatro di Melpomene fa rappresentar due utilissimi spettacoli: nell'uno de' quali ai prencipi minori mostra con qual accortezza si deono guardare da un potentato maggiore, e nell'altro ai senatori delle republiche fa conoscere quanto infelicemente si conseglino quei che nelle loro parzialitadi seguono un soggetto della lor fazione, che notoriamente aspira alla tirannide.</p></argument>
<p>Con molta ragione gli antichi Romani, i Cartaginesi, gli Ateniesi e le altre più famose monarchie e republiche dell'universo hanno sempre stimato gli spettacoli pubblici ottimo istromento essere per mantener negli Stati quella pace universale, quella quiete di tutti, che facilmente si riceve da un popolo che nelle perpetue allegrezze sia mantenuto contento e ben soddisfatto. Onde è che gli antichi Romani con real magnificenza fabbricarono teatri e anfiteatri, ne' quali per dilettare i sudditi loro con spese immense erano rappresentati piacevoli spettacoli: essendo per chi regna conseglio pieno di evidente pericolo mantenere i popoli malcontenti e sepolti in una vergognosa e crudele accidia. Quindi è che Apollo non in altro negocio più volentieri s'impiega, che in quello di rallegrar con diversi spettacoli gli animi de' suoi letterati. È ben vero che, dove in Roma, in Atene, in Cartagine e negli altri luoghi, il gusto tutto, che da quegli spettacoli i popoli sentivano, talvolta usciva dalle oscenitadi degli istrioni, spesso dalle crudeltadi dei gladiatori e dalle cacce delle fiere; il diletto dei virtuosi di questo Stato tutto sta posto nel cavar dalla rappresentazione de' virtuosi spettacoli utili documenti per abbellirne gli animi loro. Apollo dunque avendo fornito l'agghiacciato cammino del verno, allora ch'egli volle cominciar quello della giocondissima primavera, per dar contento a' suoi letterati, con straordinaria solennità gli piacque di far l'ingresso nel segno dell'ariete. Onde nell'ampissimo teatro della serenissima Melpomene per due giorni fece rappresentar due spettacoli sopra ogni credenza utili e gustosi. Nel primo dunque volle che nel teatro comparissero i soci, i confederati, gli amici e tutta quella sorte di milizia, che i Romani chiamarono "soldati ausiliari". E accioché la vista di così numerosi eserciti a' suoi virtuosi desse soddisfazion maggiore, comandò che simil soldati con le armi medesime, con le stesse insegne e con tutti quegl'istromenti bellici comparissero nel teatro, co' quali negli eserciti romani avevano militato: e il tutto con numero tanto grande di fanteria e di cavalleria, con pompa tanto magnifica di insegne reali e di suoni di vari istromenti bellici, con tanta ricchezza di abiti e magnificenza di tutte le cose più riguardevoli fu eseguito, che tutti quei che vi si trovarono presenti liberamente confessarono di giammai in Parnaso aver veduto altro spettacolo di maggior curiosità. E poiché questa milizia più volte e dentro e fuori del teatro si fu raggirata, Apollo fece chiamare i capi di lei, a' quali disse che per breve tempo si ritirassero agli alloggiamenti loro, e che in que' termini stessi ritornassero nel teatro, ne' quali con i Romani fornirono la mal venturata milizia loro. Poco tempo passò che que' soldati medesimi, i quali con la pompa che si è detta erano comparsi nel teatro, nudi, con le mani legate dietro le spalle, spogliati dei loro beni, carichi di catene, colmi di ferite, dilaniati da' carnefici, rubbati dall'avarizia dei rapacissimi consoli, proconsoli, procuratori degl'imperadori e dagli altri officiali dell'imperio romano, furono veduti ritornarvi. Onde i Romani, che nel primo spettacolo tanto si pavoneggiarono che Parnaso avesse veduta quella nobilissima milizia ausiliaria che a tanta immensità aveva esaltato l'imperio loro, e che tanto godevano di udir dalle lingue di tutti i virtuosi esaggerata l'ottima politica loro di aver col sangue altrui saputo dilatar lo Stato proprio, per non udire i vitupèri e le ingiurie orrendissime, con le quali dalla moltitudine tutta de' letterati, che intervennero a quello spettacolo, erano lacerati, furono forzati partirsi dal teatro e andare ad ascondersi. Percioché gli animi nobilissimi dei virtuosi, sommamente aborrendo la crudeltà e l'ingratitudine romana usata verso quelle nazioni che col sangue appresso loro tanto avevano meritato, liberamente chiedevano dove era la fede, dove la sacrosanta amicizia, dove la gratitudine usata con que' loro amici, con que' benemeriti del popolo romano, che con le vite loro a così sublime grandezza l'avevano esaltato, e se queste erano azioni degne di quel senato romano, che nell'apparenza tanta ostentazione faceva della religione, della fede e della inviolabile amicizia. Onde allora detestarono tutti l'esecranda ragion di Stato, la quale, solo quello seguendo che altrui apporta evidente utilità, così empiamente sa voltar le spalle al giusto e all'onesto, che, mancando il suo bisogno, appo lei cessa ancora la memoria di qualsivoglia obbligo grande. Fornito che fu questo veramente miserabile spettacolo, Francesco Guicciardini di ordine d'Apollo salì in un molto rilevato luogo, e sopra la poca discrezione e la manco carità, che i monarchi grandi hanno verso quei prencipi minori che meno possono, fece un molto lungo ragionamento politico. Nel quale disse che, allora che un potentato grande in uno Stato, ove regnavano molti prencipi deboli, si armava per debellarne uno, per non essere alla fine manomessi tutti, la perdita del compagno stimassero loro ruina, istromento della loro servitù, preparazione alla loro debellazione; che però, in perpetua dimenticanza mandando tutti ogni passion di odio privato, abbracciassero l'interesse della pubblica causa, e con l'acqua delle armi comuni corressero ad ismorzar quel fuoco, che tosto era per convertire in cenere la casa loro: mercé che nei tempi passati l'Asia e l'Africa, senza punto armarsi, infelici spettatrici furono della servitù di tutta Italia soggiogata dai famosissimi Romani, e nell'età moderna il già potentissimo regno di Ungheria col moderno suo grandissimo pianto si rise della ruina del nobilissimo impero greco. Che però in somiglianti pericoli ogni prencipe a lettere d'oro nel suo cuore avesse scritte le due auree sentenze del maestro della vera politica, Tacito: "<foreign lang="lat" rend="italic">Omnibus perire quae singuli amittunt</foreign>"; essendo verissimo che in casi tali "<foreign lang="lat" rend="italic">Singuli dum pugnant, universi vincuntur</foreign>"; e che gli onori, che dai più potenti venivano fatti loro, stimassero vergognosissimi vitupèri; i parentadi che contraevano con essi, preparamenti ai tradimenti; gli utili delle pensioni, ami inescati di tossico, artifici per addormentarli, solo affine di poter poi più facilmente col poco danaro comperar quella libertà loro, che co' monti grandi d'oro non può pagarsi; e che sopra tutte le cose dalla servitù ch'avevano veduta dei soci romani pigliassero esempio per loro stessi, e stimassero vero che, l'ambizione che i più potenti hanno di regnare essendo senza orizzonte, il fine della guerra del nemico debellato era un principio per soggiogar l'amico. Il secondo giorno poi comandò Apollo che nel teatro medesimo da un lato comparissero prima tutti que' senatori grandi che, per gl'interessi della privata ambizion loro e per mera avarizia, avevano aiutata la tirannide di Cesare e di Augusto; il che essendosi subito fatto, ordinò poi che dall'altro lato del teatro comparissero tutti quei che nella crudelissima proscrizione fatta dal triumvirato e nel lungo imperio di Augusto sceleratissimamente erano stati uccisi, e quei che dalla crudeltà di Tiberio, dalla bestialità di Caligola, dalla fierissima natura di Nerone erano stati ammazzati. Lugubre e lagrimevole spettacolo, sopra quanti giammai in qualsivoglia altro luogo alla memoria degli uomini in qualsivoglia età sia stato rappresentato, fu quello che videro i virtuosi; percioché allora Parnaso tutto proruppe in gemiti grandi e fu forzato spargere copia immensa di lagrime, quando quei che erano stati ministri della tirannide di Cesare si avvidero che lo stesso Augusto, nonché Tiberio, Caligola, Claudio e Nerone, scordatisi gli obblighi ch'aver dovevano alla posterità di quei che gli avevano aiutati ad acquistar la tirannide, con tutte le sorti de' più crudeli patiboli con ferità leonina l'avevano distrutta. Perché, da' figliuoli non così ereditandosi i capricci e gli umori de' padri loro come si fanno le facoltadi, molti figliuoli di quei senatori, che, seguendo le armi di Cesare e di Augusto, si erano mostrati nemici della pubblica libertà, dai tiranni, che seguirono poi, crudelissimamente erano stati uccisi, solo perché troppo innamorati si erano scoperti del viver libero: altri per esser riusciti senatori di maggior virtù, che lo stato della tirannide non comportava: infiniti per mera bestialità di chi dominava. Nel principio di spettacolo tanto orrendo si cagionò prima un silenzio molto grande; nel quale i virtuosi spettatori considerarono che, nel numero quasi infinito di tanti uomini uccisi non vedendosi plebeo alcuno, né altro principal soggetto delle province, ma solo senatori di valor grande, cavalieri di meriti infiniti, vennero in chiara cognizione che le crudeltadi, che dai tiranni che regnarono nell'imperio romano furono usate contro i senatori e l'ordine de' cavalieri, più furono cagionate dal difetto della nobiltà, che, come gli si conveniva, non avendo saputo conservar con la pace la pubblica libertà, non mai seppe accommodarsi a ricever tutta quella servitù che fa bisogno d'abbracciare sotto la signoria di un uomo solo: anzi, con le spesse congiure, con le continove maledicenze, con la soverchia superbia di voler nella servitù parlar da uomo libero, talmente s'irritarono contro lo sdegno di chi dominava, che crudelissimi macellai li fecero divenir della nobiltà romana. Fornita poi che fu questa util considerazione, quegli sfortunati senatori, che per far grande Cesare e Augusto con le mani loro armate con tanta effusion di sangue dalla patria loro esterminarono la libertà, come forsennati corsero ad abbracciare i figliuoli, i nepoti e i pronepoti loro, che tanto tirannicamente erano stati maltrattati; ma, da quelli con villanissime parole essendo scacciati, que' senatori, più che mai afflitti: — Avete ben ragione — dissero — di rimirar noi, vostri progenitori, con occhio adirato, e come nemici cacciarne da' vostri aspetti; perché da queste nostre mani meritamente riconosceste queste vostre ferite: dalla nostra imprudenza la tirannide, la quale tanto vi ha resi miserabili: dalla nostra pazza ambizione, le vostre calamitadi: dalle nostre infelicissime gare e deplorande discordie, tutte le immanitadi nelle quali imprudentissimamente vi abbiamo sepolti; e ora finalmente, quando il pentimento solo giova per far maggiori le nostre afflizioni, con questo vostro miserabilissimo spettacolo chiaramente conosciamo, niuna azione esser più dolce, niuna consolazione più soave, niun contento di maggior giubilo, che, per viver nella patria libera in quella pace che eterne mantiene le republiche, scordarsi le ingiurie, perdonar le offese, abbracciare il nemico: tutto affine di non capitar, con isfogar gli odii con la soddisfazione della vendetta, a questi mali passi ne' quali siamo capitati noi, che, per li nostri vani capricci avendo perduta la pubblica libertà della nostra patria, sceleratamente nelle lugubri miserie, che siamo forzati vedere, avemo precipitata la casa e il sangue nostro. E da questo vostro così abbondante sangue ch'avete sparso, abbiamo finalmente imparato a conoscere che le dignità grandi, i magistrati supremi della patria libera dagli onorati senatori col merito della virtù si deono cercar di possedere, non, come infelicissimamente abbiamo fatto noi, con le private discordie e con le sedizioni delle armi civili: non altra più crudele e scelerata pazzia trovandosi di quella di un senatore, che, per la vana speranza di migliorar la condizion sua e lo stato della sua casa nella pubblica servitù, aderisce al tiranno amico.</p></div2>
<div2 type="capitolo">
<head>Ragguaglio LXII</head>
<argument><p>Monsignor Lodovico dalla Tramoglia, nobilissimo baron francese, avanti la Monarchia di Francia rinonzia la sua nobiltà e tutti i privilegi che per mezzo di lei egli godeva nel potentissimo regno di Francia.</p></argument>
<p>Allora che l'altra mattina la serenissima Monarchia di Francia, a guisa del re degli api, maggiormente era accerchiata da numero infinito di baroni della sua nazione, monsignor Lodovico dalla Tramoglia, nobilissimo signor francese, le si fece innanzi, e molto arditamente le disse che sebben egli nel regno di Francia era nato nobile, che nondimeno spontaneamente rinonciava la sua nobiltà con tutti i privilegi di lei, contentandosi di essere annoverato nel terzo ordine del popolo francese. Quei che presenti si trovarono a così segnalata novità, referiscono che la Monarchia francese, la qual giammai non conobbe paura per la tanto risoluta deliberazione che vide fare alla Tramoglia, manifesti segni mostrò di timore; e alcuni sono di parere che 'l tutto si cagionasse, perché, La Tramoglia da tutta la nobiltà di Francia essendo conosciuto signore di grandissima prudenza, la Monarchia francese sospettasse che quell'esempio avesse potuto tirar molti a far la medesima risoluzione: disordine ch'averebbe potuto, se non affatto levarle di mano, molto debilitarle almeno quella gagliarda e coraggiosa spada della sua armigera nobiltà, con l'ammirabil virtù della quale ella non solo ha fondato e ampliato così potente regno, ma in grandissima tranquillitade ancora lo mantiene. A questa opinione accrebbe credito l'essersi veduto che la Monarchia di Francia, per la scandalosa risoluzione della Tramoglia, contro lui non solo non mostrò sdegno alcuno, ma che, avendolo pigliato per mano, lo condusse entro il suo più segreto gabinetto, dove per buono spazio di tempo con esso lui ebbe segreti ragionamenti. I baroni francesi che erano fuori, ancor che curiosissimi fossero d'intendere quello che La Tramoglia trattava con la Monarchia loro, non però fu loro possibile di venire in cognizione di cosa alcuna: solo notarono che La Tramoglia, con ispesso porsi la mano al petto, pareva che alla Monarchia francese strettamente giurasse di mantenerle certa promessa che le faceva, che quei baroni interpretarono che fosse di non mai propalar ad alcuno la cagione che l'aveva indotto a far tanta deliberazione. Maraviglia infinita ha dato ad ognuno il vedere che un tanto personaggio abbia potuto far la risoluzione di rifiutar quella nobiltà francese, la quale in tanta stima è tenuta, che quei, che col prezzo di molto sangue hanno potuto ottenerla, si vantano di averla comperata a vil prezzo. Ma alcuni gran soggetti di questa corte, proprio costume de' quali è cercar di sapere e liberamente interpretare le azioni di chicchessia, hanno detto che La Tramoglia, essendosi finalmente avveduto degli artifici co' quali la Monarchia francese aggira la nobiltà del suo regno, con rinonciar alla sua nobiltà ha voluto far conoscere al mondo, molto migliore esser in Francia la condizione del popolo, che sodisfà i dazi co' danari in contanti, che quella della nobiltà, che, con l'obbligo di servire il suo re nella guerra, li paga col sangue.</p></div2>
<div2 type="capitolo">
<head>Ragguaglio LXIII</head>
<argument><p>In Corinto, al governo della qual città si trovava don Ferrante Gonzaga, un soggetto principale avendo commesso un grave eccesso, il governatore da Domizio Corbulone è esortato a severamente risentirsene: conseglio che il Gonzaga saggiamente rifiuta.</p></argument>
<p>Il signor don Ferrante Gonzaga, alcune settimane sono, fu mandato al governo di Corinto: carico altrettanto importante quanto difficile, essendo quella provincia piena di una nobiltà potente per ricchezze e per la qualità degl'ingegni, che vi sono superbi e veramente nati alle armi; la quale non solo ha l'ordinario costume de' nobili di maltrattar chi meno può, ma, per le antiche fazioni vivendo in perpetue gare, rade volte accade che l'officiale, il qual governa, sia d'ingegno tale, che ad Apollo e a' popoli dia compiuta soddisfazione. Non ancora era passato il primo mese del governo del Gonzaga, quando accadde che uno de' più principali soggetti della nobiltà commise una insolenza di molta considerazione; e percioché don Ferrante non solo molto perplesso fu veduto nel vendicarla, ma ad infiniti parve che quell'ingegno grande per lo caso occorso molto si fosse contristato, Domizio Corbulone, prode cavalier romano, amorevolissimo del Gonzaga, l'avvertì che alle mani gli era capitata la seconda bellissima occasione che della medesima risoluzione aveva bisogno, che nel governo di Sicilia contro que' soldati spagnuoli, che gli si erano ammotinati, seppe praticare; che però del caso, che nel suo governo era occorso, anzi doveva rallegrarsi che affliggersi, perché gli officiali, che comandavano nelle province dove si trovava molta nobiltà sediziosa, chiamar si potevano fortunati allora che nel principio del governo loro occorreva che da un soggetto nobile fosse commesso delitto alcuno grave, con l'esemplar castigo del quale così fatto spavento si dava alla nobiltà inquieta, che per lunghissimo tempo si accommodava il governo di tutta la provincia: precetto che in tanto affermò esser vero, che a lui, che l'aveva praticato, sommo onore aveva arrecato. Perché, allora che a lui fu data la cura degli eserciti romani per guerreggiar poi in Armenia, per mera dapocaggine di quei che ne ebbero cura avendo trovato que' soldati esser divenuti molto licenziosi e senza disciplina alcuna militare, con la sola rigorosa risoluzione ch'egli ne' primi giorni della sua carica seppe fare, di condannar all'ultimo supplicio due soldati, uno perché nel lavorar le trincere non portava arme di sorte alcuna, e l'altro perché solo allato aveva il pugnale senza la spada, all'esattissima obbedienza dell'antica buona disciplina militare ridusse quell'esercito tanto trasandato; e soggiunse Corbulone che quella sua severa risoluzione al mondo tutto tanto era piaciuta, che lo stesso Tacito, come irrefragabil massima politica ne' suoi <title lang="lat">Annali</title> avendola autenticata, come precetto da ogni officiale degno di esser imitato, con queste parole l'aveva trasmessa a' posteri: "<foreign lang="lat" rend="italic">Intentumque et magnis delictis inexorabilem scias, cui tantum asperitatis etiam adversus levia credebatur</foreign>". A Corbulone rispose don Ferrante che, altra maniera di giudici usandosi negli eserciti co' soldati, altra ne' governi delle province co' cittadini, così come i capitani giudicavano col solo e nudo capriccio con autorità libera, così i governatori delle cittadi erano obbligati alle leggi, e che, dagli statuti avendo legate le mani, conforme a quelli faceva bisogno regolarsi. E che notissimo gli era che molti officiali, affine di rendere umili gl'insolenti, quieti i sediziosi, pacifichi i tumultuosi, nello stesso principio de' governi loro contro il primo delinquente ch'era capitato loro nelle mani, avevano usata insolita severità di castigo: ma che anco aveva notato che questi tali per lo brutto lor modo di procedere erano alla fine pericolati, mercé che grandemente la via buona errava colui che per conseguir fini buoni s'incamminava per la strada delle ingiustizie: perché Iddio, che in somma abominazione aveva che i delitti si punissero con gli eccessi e gli errori si proibissero co' delitti, in modo alcuno senza esemplar castigo de' giudici poteva tollerare le ingiustizie fatte a qualsivoglia, ancor ch'elleno fossero preparate alla quiete universale, e che solo quegl'ingegni gli erano cari, che religiosamente sapevano misurar la pena al delitto, e che molto più amava che altri peccasse nella pietà, che eccedesse nel rigore. E che aveva osservato che quei che i governi loro cominciavano con la soverchia severità, o faceva bisogno che con una barbara crudeltà li fornissero, o che col mutar modo di procedere alla loro riputazione scemassero il credito; e ch'egli molto più amava di partirsi da Corinto con lasciar di sé fama di officiale troppo indulgente, che di soverchiamente crudele. E che, i luoghi, i tempi e le persone non tutti essendo uguali, imprudentissimo era quell'officiale che se stesso poneva in necessità di sempre operare ad un modo, prudentissimo colui che, ora mostrandosi indulgente, ora severo e alcuna volta crudele, nelle azioni del suo operare sapendo mantenersi libero, in una repentina occasione di un eccesso commesso o da uomo troppo potente, o in tempi torbidi, o in occasion tale che 'l medicare il male dell'insolenza altrui con la solita medicina della severità anzi poteva aggravarlo che ben curarlo, poteva far credere ad ognuno per mera clemenza di animo pietoso aver fatto passaggio di quel delitto, che per l'impossibilità di rispetti grandi conforme al rigore delle leggi non aveva potuto castigare. E ch'egli a Corbulone confessava che, con uno straordinario rigore che contro quel nobile delinquente avesse usato, lo stesso terrore alla nobiltà del suo governo si sarebbe dato, ch'egli con la severità usata contro que' due soldati a tutto il suo esercito dato aveva; ma che anco faceva bisogno che Corbulone a lui concedesse che in altra occasione, in altro tempo, in altro luogo quel medesimo od altro nobile insolenza maggiore poteva commettere, la quale al buon governo della sua provincia complisse dissimulare, alcuna volta lodare e fino premiare: beneficio grandissimo, e il quale dagli accorti officiali solo si acquistava con una giudiciosa varietà di procedere; e che la soverchia rigorosità, usata in un governo per ispaventar i delitti, solo allora molto valeva, quando ella contro la vil plebe era esercitata, la quale per la sua innata timidità più temeva i castighi che amasse il zelo della sua riputazione: ma che il nobile, che ordinariamente più errava per vendicar le ingiurie insopportabili all'onor suo che per mala qualità di animo vizioso, col soverchio rigor delle leggi usato contro lui si chiamava strapazzato, e co' parenti e aderenti suoi nobili, ché con l'occasione di quella vergogna alla nobiltà tutta quella causa far suole comune, anzi si accendeva d'ira e infelloniva l'animo fino al termine di smaccar, anco con bestiali vendette, la riputazion dell'officiale troppo capriccioso. Tutte cose che chiaramente gli mostravano che poco accorto era quell'officiale che, nelle sue azioni potendo esser libero, con le crudeli dimostrazioni usate contro gli uomini nobili trapassava i termini tutti di quella retta giustizia, che con tanta isquisitezza deve esser uguagliata al delitto che altri aveva commesso, e che 'l proceder con altri termini era un far la sciocchezza di mettere a se stesso la catena al piede di sempre con ogni sorte e qualità di persona esser severo ad un modo, e farsi schiavo di una vergognosa e molto pericolosa crudeltà. A queste cose replico Corbulone ch'egli non aveva ingegno sufficiente per saper disputar le cause con le molte distinzioni de' tempi, de' luoghi e delle persone: ma che, nella navigazione delle sue risoluzioni governandosi con la calamita della sola pratica, sapeva che 'l castigo di que' due fantaccini l'aveva liberato dal tedio di usar più numerose severitadi. Replicò allora il Gonzaga che 'l contrario gli sarebbe accaduto, quando la crudeltà medesima avesse usata contro gli officiali grandi dell'esercito; e che mirabile era l'uso degli ortolani, dignissimo di esser imitato da ogni saggio governator di province, i quali co' più vili stracci di casa spaventavano gli uccelli dal mangiare i fichi degli orti loro, non con le preziose vesti di velluto.</p></div2>
<div2 type="capitolo">
<head>Ragguaglio LXIV</head>
<argument><p>Il prencipe di Macedonia avanti Apollo di tradimento accusa la nobiltà dell'Attica, la quale dal Conseglio reale di guerra di Sua Maestà da imputazione tanto vergognosa vien liberata.</p></argument>
<p>Nel fine del mese di settembre il duca dell'Attica passò all'altra vita, e tra 'l prencipe di Macedonia e il signor dell'Epiro nacque differenza nella successione di quello Stato. Il prencipe di Macedonia, chiamato da' popoli, pigliò il possesso dell'Attica: contro il quale con numeroso esercito si armò il signore dell'Epiro: il quale nella real città dell'Attica assediò l'inimico suo, e, secondo l'uso dell'arte moderna della guerra, la cinse di trincere e di forti; e, affine di maggiormente indur i difensori ad arrendersi, con un altro fiorito esercito assaltò la Macedonia, dove fece progressi grandi, danni innumerabili. Il prencipe di Macedonia, che conosceva di non poter lungo tempo mantenersi nella città assediata e difender lo Stato suo patrimoniale, per assicurarsi di non rimaner spogliato dell'uno e dell'altro Stato, fece risoluzione di rendersi; e purché li fossero restituite le piazze che l'inimico gli aveva occupate nella Macedonia, si contentava di libero dargli il possesso dell'Attica tutta. Questa deliberazione come prima venne alla notizia della nobiltà della città assediata, i più principali soggetti di lei si presentarono avanti il prencipe, e li dissero che, così come essi lui avevano chiamato per signor loro, così ancora non altro prencipe averebbono riconosciuto mai; e che, quando egli avesse voluto mostrar cuore, prontissimi fino all'effusione dell'ultima gotta di sangue gli avrebbe trovati per difendergli quello Stato. A queste proferte rispose il prencipe che troppo manifesto era il pericolo ch'egli correva di rimaner un fantaccin privato, e che per assicurar la sua fortuna egli era risolutissimo di consegnar l'Attica al signor dell'Epiro. Di nuovo allora instantemente supplicarono que' nobili il signor loro a confidar ne' petti de' suoi sudditi, i quali non solo l'assicuravano che gli avrebbono difesa l'Attica, ma che ricovrato ancora gli avrebbono lo Stato della Macedonia; e in ultimo lo scongiurarono che volesse ricordarsi ch'essi, che con prontezza e affezion singolare di animo devoto l'aveano chiamato a quella signoria, in quella loro tanto urgente necessità non meritavano di essere tanto ingratamente abbandonati e dati in preda al prencipe dell'Epiro, per l'ingiuria di esser stato nell'elezione di quella signoria posposto a lui arrabbiatissimo contro essi. Le offerte e le preghiere di que' nobili non solo punto non sollevarono l'animo abbandonato del prencipe, ma nel tempo medesimo egli spedì un suo araldo al campo nemico per concludere la capitulazione dell'accordo. Allora i popoli dell'Attica, per non esser a quel nemico, che gravemente conosceano aver offeso, venduti schiavi, fecero prigione il prencipe loro, del quale in un appartamento del palazzo con una numerosa e molto fedel guardia dei più onorati uomini della città si assicurarono. Trattanto i deputati del signor dell'Epiro comparvero per concluder l'accordo; a' quali la nobiltà dell'Attica rispose che nel negocio dell'arrendersi facea bisogno che si ragionasse con essi, i quali in tanto con il signor dell'Epiro non voleano accordo alcuno, che liberamente li faceano sapere che, fino che durava loro la vita, risolutamente volevano difender la patria loro: e con questa tanto risoluta e coraggiosa risposta i deputati furono licenziati. Il giorno poi che venne, la gioventù dell'Attica uscì fuori armata, e in una animosa fazione uccise molti nemici; e poco appresso, in molte sortite che ella fece, il campo nemico pose in tanta confusione, che il signor dell'Epiro, che prima molto sicuro in mano si tenea l'acquisto di quello Stato, grandemente cominciò a dubitar della vittoria. E dopo molti mesi che durò quell'assedio, nel quale i cittadini dell'Attica mostrarono di aver non meno il cuor risoluto che le mani pronte, con l'inimico già stanco si venne a parlamento d'accordo: il quale alli undeci del corrente con tanto avvantaggiate condizioni per i popoli dell'Attica fu conchiuso, che privilegi ottennero degni di uomini liberi. E dopo l'accordo al suo Stato rimandarono il prencipe di Macedonia; il quale tre giorni sono comparve avanti Apollo, e appresso lui non solo acerbamente si querelò dello scelerato assassinamento usatoli dalla nobiltà dell'Attica, ma gagliarda istanza fece che per così esecranda temerità e sfacciatissima ribellione come traditori fossero depinti nella gran torre pegasea. Degna di grandissima considerazione da Sua Maestà fu stimata simil causa: onde per un suo rescritto la commise al Conseglio reale di guerra. Le ragioni dell'una e dell'altra parte dai consiglieri più volte furono considerate e ben discusse; i quali sentenziarono alla fine: che stante le offerte dalla nobiltà dell'Attica tanto prontamente fatte al prencipe della Macedonia e la rifutazione di esse fatta da lui: che essendosi veduto che per altri suoi privati interessi egli avea risoluto di abbandonar la difesa della città: che a que' nobili, derelitti da quella protezione del signore loro, alla quale i prencipi tutti sommamente sono obbligati, per sicurezza delle vite loro era stato lecito pigliar quello ancorché rigoroso espediente. Maraviglia molto grande a tutti quei che a così segnalato giudicio si trovarono presenti, diede l'azione che in quell'atto fu veduta farsi al signor Ludovico Ariosto; il quale, udita che ebbe la pubblicazione di quella sentenza, a guisa di forsennato getto il cappello, che si era cavato di capo, in terra: poi, alzati gli occhi verso il cielo, con un sospiro che gli uscì dal cuore e con voce molto dolente disse queste parole: — <foreign lang="lat" rend="italic">Dii immortales, homo homini quid praestat? Stulto intelligens quid interest? </foreign></p></div2>
<div2 type="capitolo">
<head>Ragguaglio LXV</head>
<argument><p>Un bottegaio, nell'ora stessa che dagli sbirri è catturato, senza neppur esser esaminato, vien condennato alla galea.</p></argument>
<p>Il bottegaio, che nella strada grande della Merciaria teneva l'insegna delle "Due corone", quattro giorni sono dagli esecutori della Quarantia criminale fu fatto prigione; e, perché il misero fu subito accappucciato e di peso portato al porto e posto alla galea, Parnaso tutto grandemente rimase maravigliato che l'esecuzione della condannagione di quello sfortunato fosse preceduta alla fabbricazion del processo. Si dice il tutto esser seguito ad instanza de' primi monarchi dell'universo residenti in questo Stato, i quali gravemente si sono chiamati offesi da quel bottegaio, perché pubblicamente teneva il "fumo fino" da vendere: mercatanzia che i prencipi pretendono che in modo alcuno non possa esser venduta dagli uomini privati; e però si crede che con l'esempio di quello sfortunato abbiano voluto spaventar gli altri a non li turbare nelle cose che concernono la loro giuridizione. E ancor che gli uomini grossolani abbiano stimato che l'error del bottegaio non meritasse tanto risentimento, quei, nondimeno, che bene addentro penetrano gl'interessi de' prencipi grandi, hanno detto che anzi molto morbidamente l'abbiano trattato, perché, il "fumo fino" in molte occasioni a' prencipi servendo invece di oro coniato, ben presto ogni loro ancorché ricchissimo tesoro si sarebbe votato, quando, la tanto corrente moneta del "fumo fino" appresso le genti divenendo vile, i prencipi fossero forzati alla plebea pagar i debiti loro in danari contanti.</p></div2>
<div2 type="capitolo">
<head>Ragguaglio LXVI</head>
<argument><p>Bernardino Rota, famoso poeta napolitano, da' letterati di tutte le professioni grandemente vedendosi amato in Parnaso, appresso Apollo vien accusato che tanta universal benivoglienza con male arti si abbia acquistata.</p></argument>
<p>Bernardino Rota, nobil poeta napolitano, con gran maraviglia de' letterati tutti di questa corte, così benamato e caramente veduto è da tutto il venerando collegio de' virtuosi, che con invidioso titolo da ognuno è chiamato "le delizie di Parnaso"; e certa cosa è che miracolo e portento troppo grande par ad ognuno che, tra i Greci e i Latini, tra gli stessi Latini e i virtuosi Italiani, tra i medici e i dottori di leggi, tra i filosofi peripatetici e i platonici, tra i grammatici e ogni sorte di virtuoso delle altre professioni regnando gare, divisioni e inimicizie più che capitali, solo il Rota da' Greci, da' Latini, dagl'Italiani, da' medici e da' dottori di leggi, da' filosofi peripatetici e da' platonici, da' grammatici e da tutti gli altri virtuosi di Parnaso sia giunto al termine di più tosto esser adorato che amato. E, perché strana cosa par ad ognuno che, se natura tanto amabile procede dalla sola virtù dell'animo, ella non si truovi anco negli altri virtuosi di questo Stato, il solo vedersi nel Rota ha fatto sospettar ad ognuno che quest'uomo, che nell'apparenza fa professione di animo candido e liberissimo, altramente fosse nel suo intrinseco, e che la benivoglienza universale si abbia acquistata col vizio, alle narici di Sua Maestà tanto puzzolente, di mangiar da amendue le ganasse. E però, nel tribunale della Vicaria essendo egli stato inquisito per mariolo, due giorni sono fu fatto prigione: e accadde che, mentre i guardiani delle carceri lo cercavano per veder s'egli portava arme alcuna, nella saccoccia delle calze, involto in una carta, quantità grande gli trovarono di storace e di incenso. Contro il Rota severissimo processo fu fabbricato da' giudici. Ma Apollo per meglio informarsi di quanto contro quel suo virtuoso si provava, comandò ch'egli fosse condotto nella Quarantia criminale; dove Sua Maestà l'interrogò se con le magie delle adulazioni, co' sacrilegi di farsi ministro de' più brutti vizi altrui egli incantava gli animi degli uomini, o se pur con le sole catene delle virtù tanto strettamente allacciava i suoi letterati di Parnaso: e che sopra tutte le cose dicesse in qual magisterio egli si serviva dello storace e dell'incenso che gli era stato trovato adosso. A questa domanda rispose il Rota ch'egli la benivoglienza dei virtuosi tutti di Parnaso, col solo violentissimo istromento di più della stessa morte aver in orrore di far sue proprie le altrui gare, si aveva acquistata; e ch'egli incatenava, obbligava, si rendeva amabile e fino di sé faceva innamorar ognuno con la pregiatissima gioia della sincerità dell'animo, della schiettezza del cuore, con pur non voler sapere, nonché intricarsi ne' fatti altrui, e con sempre aver con tutte le persone in ogni luogo e in ogni tempo praticata la prestantissima virtù di vedere, udire e tacere i fatti de' suoi amorevoli amici e cari compagni, e quelli solo andar per le piazze strombettando, che altrui apportar potevano gloria e riputazione: e sopra tutte le cose con ognuno, non col proprio, ma viver con l'ingegno altrui; e che, per felicemente giunger al termine di più tosto da tutte le genti farsi idolatrare che amare, egli usava d'incensar ognuno con lo storace delle lodi e con l'incenso della benedicenza, che gli era stato trovato nelle calze. Esclamò allora Apollo, e così disse: — O voi appassionati, o voi che i cervellacci più duri avete de' grossi archi delle balestre grandi, da questo mio prudentissimo poeta imparate l'arte, agli uomini tanto necessaria, di saper piegarvi al genio, all'umore di quelli co' quali conversate. Così si vive al mondo, questa è l'arte vera da farsi correr dietro le genti: rendersi schiavo di tutti, per poter poi giungere al termine felicissimo di dominar ognuno!</p></div2>
<div2 type="capitolo">
<head>Ragguaglio LXVII</head>
<argument><p>Un falegname, per alcune insolenti parole dette al nobilissimo Giulio Cesare Scaligero severamente essendo stato fatto bastonar da lui, con maggior sua calamità prima ricorre a querelarsi col pretor urbano, e poi a richiamarsi appresso Apollo.</p></argument>
<p>Giulio Cesare Scaligero, famoso letterato veronese, per servigio della sua libraria da un falegname li giorni passati si fece lavorare alcune bellissime scansie: le quali fornite che furono, non tanto sopra il prezzo di esse, quanto sopra la mala qualità del lavoro nacque disparere tra loro. E, mentre insieme non si accordavano, il falegname, che più ardito era di quello che li faceva bisogno (come è usanza degli uomini plebei, che, sempre avvezzi a negociare con soggetti dozzinali, anco quando trattano con persone di considerazione poco consideratamente misurano le parole che dicono), si lasciò uscir di bocca che lo Scaligero l'ordinario difetto aveva de' nobili suoi pari, di far star forte i poveri artigiani. Questa ingiuria così nel vivo punse l'animo dello Scaligero, che incontanente, mostrando di molto soddisfarsi delle scansie e del prezzo di esse, al falegname fece contar il danaro tutto ch'egli chiedeva: il che fatto, li disse s'egli aveva avuta la mercede che desiderava. E perché il falegname rispose ch'egli appieno era contento, li soggionse lo Scaligero che solo rimaneva allora ch'egli ancora in quel negocio avesse i suoi gusti, i quali tutti solo consistevano nell'insegnar a parlare ad uno arrogante suo pari: e, questo detto, ad un suo servidore comandò che con un grosso bastone severamente esorcizzasse quel temerario, e che di corpo li cavasse il diavolo grande, ch'egli vi aveva racchiuso, di una bestial insolenza. E tutto fu subito fatto. Il misero falegname, pessimamente trattato e tutto lordo di sangue, si presentò avanti il pretor urbano, appresso il quale grandemente si querelò de' crudeli trattamenti che dallo Scaligero aveva ricevuti. Il pretore, prima che cosa alcuna deliberasse, come ben li si conveniva, appieno volle informarsi del fatto come era passato; e come prima udì l'insolente ingiuria con la quale l'arrogante falegname contro si aveva irritato lo sdegno dello Scaligero, al suo bargello comandò che a quell'insolente plebeo incontanente desse tre rigorose strappate di fune: come fu subito eseguito. Onde l'afflitto falegname come forsennato per tutto Parnaso andava vociferando, più della stessa giustizia lamentandosi, che delle busse le quali dallo Scaligero gli erano state fatte dare. Variamente dai letterati di questa corte fu discorso sopra la risoluzione che fece il pretor urbano; percioché alcuni grandemente biasimarono che con quel modo di procedere soverchio ardire avesse dato a quella nobiltà, che per sua particolar natura verso la plebe pur troppo è ingiuriosa: e, tra questi trovandosi alcuni poco amorevoli del pretore, il falegname spinsero a querelarsi avanti Apollo e dello Scaligero e del pretore. Sua Maestà, che poco prima molto minutamente di quanto in quella causa passava era stato informato parlando col falegname, a quei malevoli del pretor urbano, ch'egli conobbe esser stati istigatori acciò il falegname si richiamasse, accortamente disse ch'egli altrettanto odiava le insolenze della sua nobiltà virtuosa, usate contro la plebe, quanto sommo disgusto riceveva che i bottegai e gli altri uomini vili con parole superbe strapazzassero la riputazione di que' soggetti, che non per altro vivono al mondo che per acquistarsi onore. E che grandemente s'ingannavano i plebei, s'eglino si davano a credere che anco in Parnaso quella rigorosa giustizia si esercitasse, che non altro effetto partoriva che far insolente la vil canaglia; e che somma imprudenza era travagliar un nobile, che, modestamente avendo vendicata un'ingiuria fattagli da un uomo vile, solo allora che vigliaccamente l'avesse sopportata meritava severo castigo: e tanto maggiormente, che risoluzione poco onorata era ai soggetti simili al Scaligero per disgusti ricevuti da persone tali andar a querelarsi per li tribunali, e ridicola favola divenir de' giudici e de' notai. Ch'egli sommamente lodava la singolar prudenza, che il massimo Carlo quinto imperadore usò allora che da un torneo, fatto fuor di Toledo, con l'imperatrice sua moglie ritornava alla città: perché il duca dell'Infantago, ad un agozzino di corte, che con una bacchetta aveva percosso il suo cavallo dicendoli che affrettasse il camminare, avendo data una gran coltellata nel capo, non solo non stimò bene far di quella azione commessa in un official pubblico e in sua presenza risentimento alcuno contro il duca, ma, con quella prudente e buona giustizia che si dee usar verso un nobile offeso da persona vile, fece sapere al duca, se gli era di gusto, che facesse impiccar quel temerario: cosa che il duca non solo non volle tollerare, ma con magnanimità castigliana supplicò l'imperadore a perdonargli, ed egli appresso al ferito mandò cinquecento scudi, acciò il meschino commodamente fosse medicato. Appresso poi soggionse Apollo che, tre essendo le somme felicitadi che contento rendevano il genere umano, la pace, la giustizia e l'abbondanza, se i prencipi che governavano il mondo non vi avevano la debita circospezione, la severa giustizia solo serviva per render superbi i mascalzoni, la pace universale per far codardi i popoli, l'abbondanza perpetua per render i sudditi, che prima vivendo delle loro fatiche erano industriosi, oziosi, inutili e vagabondi. E che, verissimo essendo che i prencipi erano i pastori del genere umano, la plebe la gregge, la nobiltà i cani che guardando l'ovile lo difendono da' lupi, verissimo era ancora che per ogni ragion di buon governo faceva bisogno di mantener questi arditi, e più tosto coi collari del ferro della generosità armarli contro i lupi, che con lo spavento di una ugual giustizia, tanto propria degli uomini ignoranti, invilirli fino al segno che le stesse pecore con le corna di una insopportabile insolenza avessero ardire di urtarli.</p></div2>
<div2 type="capitolo">
<head>Ragguaglio LXVIII</head>
<argument><p>Il grande imperadore Massimiliano primo, in una raunanza de' maggiori prencipi di questo Stato avendo detto la religion maomettana tutta esser politica, alla stessa Monarchia ottomana, che di ciò faceva rumori grandi, avanti Apollo con ottime ragioni prova di bene aver parlato.</p></argument>
<p>Mentre che li giorni passati l'imperadore Massimiliano primo, il re di Francia Ludovico undecimo, il re di Ungheria Mattia Corvino, il re di Polonia Stefano Battori e il famosissimo Andrea Gritti, prencipe della republica veniziana, come è costume de' prencipi grandi, degli affari del mondo discorrevano insieme, lunga considerazione ebbero sopra la grandezza dell'imperio ottomano: della vera fama del governo del quale mentre ognuno dicea il suo concetto, l'imperador Massimiliano liberamente confessò ch'egli conosceva che nell'imperio ottomano molti instituti militari regnavano degni di ammirazione, ma che la setta maomettana in tutte le sue parti così era sozza e sporca, che affatto pareva indegna di uomini. E che in molti institutori di leggi divine aperto desiderio si scorgeva di pietà, ancor che la religione pubblicata da essi notoriamente fosse falsa, ma che gli errori di questi tali solo erano cagionati dalla mera ignoranza loro nelle cose divine: ma che le infinite impietadi, che nella setta maomettana si scorgevano, apertamente tutte erano maliziose, nel dar la legge a' suoi seguaci più essendosi Maometto mostrato perfetto politico che buon teologo; chiaramente vedendosi che per aver séguito di gente che abbracciassero quella nuova setta, nel formar il suo <title>Alcorano</title> maggior risguardo ebbe a dar soddisfazione al corpo che all'anima, e a far grande un regno terrestre che a far altrui acquistare il celeste. E che in altre sètte ancora si scorgeva che gl'institutori di esse per migliorar le cose umane si erano serviti de' precetti divini, ma che la loro impietà con sommi artifici avevano velata, solo affine che i popoli, con venir in cognizione della brutta ipocrisia usata da essi, non si fossero scandalizzati. Ma che solo Maometto, per mera avidità di regnare, sfacciatissimamente si era veduto ridersi delle cose sacre per grandi rendere le profane. Queste parole, ancorché dette tra prencipi di tanta eminenza, tuttavolta subito furono riportate alla Monarchia ottomana: la quale di modo malamente sentì quel negocio, che per un suo bassà incontanente fece sapere all'imperadore Massimiliano, che tutto quello che in biasimo della sua legge egli aveva detto, come conosceva convenirglisi, voleva difendere con le armi. E nello stesso instante, nel quale ella fece far simil ambasciata, in punto pose il suo numerosissimo esercito: quando Massimiliano, per quella disfida non punto spaventato di animo, per impetrar contro nimico tanto potente quegli aiuti dall'Alemagna, che per lo più sono dati o dopo che è passato il bisogno o allora che si è ricevuto il danno, intimò la Dieta in Ratisbona. Apollo, che subito fu avvisato di questi rumori, affine di pacificar que' due gran monarchi, il seguente giorno fece raunar l'assemblea generale di tutti i prencipi: i quali come prima comparvero, con gravi parole si dolse del barbaro procedere della Monarchia ottomana, che anco in Parnaso, ove le dispute e i dispareri col solo istromento della verità si decidevano, avesse ardito di voler usar la forza. Appresso disse poi che quella onorata assemblea aveva fatta raunare, solo perché dallo stesso Massimiliano imperadore udissero tutti le ragioni che l'avevano indotto ad accusar la setta maomettana per tutta politica. E dopo questo Sua Maestà comandò all'imperadore che alla sua giustificazione desse principio. Onde Massimiliano con maestà degna di lui così cominciò: — Allora che io dissi che la setta maomettana tutta è politica, nuda ambizione, semplice interesse di regnare e che gl'institutori di lei molto più furono ambiziosi che pii, mi mossi dalle chiarissime ragioni: che, per non aver Maometto ne' suoi eserciti quell'ingombro e quella spesa del vino, che tanto travaglia la milizia de' prencipi cristiani, egli lo proibì a' seguaci della sua legge: precetto tutto politico, come quello che libera il soldato turco da quella spesa che nella milizia cristiana tanto si vede eccessiva, e particolarmente dove si trovano soldati tedeschi e quei delle altri nazioni settentrionali, i quali più consumano nel bere che non spendono nelle altre cose necessarie al vitto, al vestito e nello stesso provvedersi delle armi; oltre che i benefici immensi che dalla sobrietà de' loro soldati ricevono i prencipi, tuttoché noti sieno ad ognuno, più particolarmente nondimeno sono conosciuti da me, il quale, mentre guerreggiai al mondo, travagli molto maggiori ricevei dalla ubriachezza de' miei soldati alemanni che dalle armi de' miei nemici. Aggiungete a queste cose che, dove appresso i Turchi i campi servono per seminarvi le biade o per pascoli di animali, da noi i terreni migliori sono ingombrati dalle vigne. L'altro più che politico instituto della legge maomettana è che, la grandezza di un prencipe stando tutta fondata nella moltitudine de' vassalli, la legge maomettana, affine di conseguir tanto beneficio, con raro esempio di rilassatissima libidine, a' suoi seguaci ha conceduto che in un tempo medesimo, ma però in diversi luoghi, senza incaricar l'anima e deteriorar l'onor loro, possano aver più mogli e tener quella moltitudine di concubine che, più somigliando i costumi delle bestie che gl'instituti degli uomini, affatto è indegna di pur esser nominata, nonché da nazion alcuna praticata: legge nel vero, per l'inesausta moltitudine de' figliuoli che nell'imperio ottomano nascono a' padri di famiglia, affatto politica, perché l'infinita copia de' Turchi non solo serve a somministrare abbondanza grande di carne umana al macello delle guerre ottomane, ma per affatto conseguir il beneficio che noialtri prencipi caviamo da quel trito precetto politico di tener i popoli bassi; perché l'uso, a molti di noi comune, di aggravare i popoli con le eccessive imposizioni e con gl'ingordi dazi per abbassarli e con la severità della giustizia da' nostri fiscali ridotta già a danari, sono cose che, ne' cuori de' nostri vassalli generando pessima soddisfazione, spesso li violentano a ribellarcisi contro. Ma il solo sagace Maometto ha saputo ritrovar quella strada di perpetuamente con dolcezza e sommo contento loro tenere i popoli bassi, che giammai a qualsivoglia altro politico legislatore non è stata nota; perché, essendo forza che dalla pluralità delle mogli e dalla quantità grande delle concubine nasca a' Turchi moltitudine di figliuoli infinita, il politico Maometto, affine di mendìca in tempo brieve ridur ogni più facoltosa famiglia, non si è vergognato di comandar nel suo <title>Alcorano</title> che i figliuoli bastardi, che da ogni legge tanto sono odiati, insieme co' legittimi e naturali ugualmente siano ammessi alle ereditadi paterne. E, se quello è vero che più volte ho letto e udito dire, che un sarto di Costantinopoli a Solimano imperadore mostrasse trenta suoi figliuoli maschi, e che a Giambulat, uomo per la molta sua fecondità famoso tra i Turchi, in una stessa notte nascessero otto figliuoli, e che ottanta vivi ne lasciasse alla sua morte, qual sarà quella eredità opulenta di qualsivoglia più ricco Turco, che, ugualmente divisa tra tanti figliuoli, non divenga povera, e perpetuamente non tenga le famiglie basse e gli uomini di esse in una somma necessità di mendicare con l'esercizio delle armi il soldo dal prencipe? E, se anco quello è vero, che noi prencipi verissimo sperimentiamo tutto il giorno, che 'l soldato che non teme la morte ogni difficoltà superi che gli si pari innanzi, e felicemente giunga a conseguir quel fine che egli si è proposto, e che ad ogni fantaccino che disprezza la propria vita non è possibile far resistenza alcuna, qual più politico e diabolico precetto da un ambizioso legislatore, per arrivare in tempo brieve a dominar l'universo tutto, poteva seminarsi tra gli uomini che quello del fato, che lo scelerato Maometto ha dato ad intendere a' suoi seguaci? I quali, da così falsa dottrina bruttamente sedotti, fermamente credono gli uomini tutti con divini, ma però agli occhi de' mortali invisibili caratteri, avere scritto nella fronte il giorno prefisso e inevitabile della lor morte: legge così empia appresso Iddio, come grandemente mirabile per ingrandire un imperio, che a questo solo infernal instituto molte volte attribuita ho la grandezza dell'imperio ottomano. A queste cose aggiungete l'altro potentissimo precetto: che agl'imperadori ottomani non sia lecito restituir a prencipe alcuno quel regno, dove essi abbiano prima fabbricata una moschea: precetto, come chiaramente può conoscere ognuno, solo dato per superar la difficoltà che grandissima hanno i prencipi, di mantener gli Stati nuovamente conquistati, e per talmente far ostinar la milizia nella difesa di essi, che solo con le armi vinte si perdano quelle province che con le armi vittoriose si sono conquistate. Né, men di questo c'ho detto è politico il divieto fatto agl'imperadori ottomani di non potere, o per memoria del nome loro o per sepoltura de' loro corpi o per zelo di pietà, fabbricar moschee, se prima non hanno fatto acquisto di qualche regno: legge solo instituta per eccitar, anco ne' più codardi e vili imperadori ottomani, gli animi loro all'ambizione della gloria e a propagar l'imperio. Ma di quanti precetti ho raccontati io e che dagli altri possano esser detti, niuno, per creder mio, più è politico di quello di non ammettere il sesso femminile alle moschee per orarvi: legge empia e che apertamente ad ognuno fa conoscere la setta maomettana, più di qualsivoglia altra della quale si abbia memoria, sfacciatissimamente servirsi del pretesto della religione per cagion di regnare; perché e qual altra cosa simil legge ne fa conoscere, eccetto che solo si contentò Maometto di obbligare alle cose sacre gli uomini, per ricever da essi il beneficio della fedeltà, dell'obbedienza, della mitezza dell'animo e quel freno della pietà che, nelle sue prave voglie moderando la soverchia sensualità umana, fa camminar l'uomo per la via buona e che lo guida a non offendere alcuno; e per godere gli altri utili, che per beneficio del pacifico commercio degli uomini si ricevono da una ben regolata religione? I quali perché non curò ricevere dalle donne, non atte a sollevar gli Stati, non buone per acquistarli e mantenerli, solo affine che, per la disperazione di vedersi scacciate dalla gloria del cielo, non precipitassero in ogni lascivia, gli è bastato dire che, se castamente viveranno, dopo la presente vita andaranno in luogo, dove, se non goderanno i beni del cielo, non sentiranno almeno travaglio alcuno: dottrina altrettanto bestiale, quanto non altro legislatore si è trovato mai, ch'abbia ardito di far la sciocca e ignorante divisione delle anime maschie e femine. Fornisco questa mia giustificazione con questa ultima e principalissima legge politica: che Maometto, benissimo avendo conosciuto quanto per grande render una monarchia importi che gl'imperadori di lei quella esatta ubbidienza possedessero de' loro vassalli, che tanto si dee a quei che regnano, non ha fino dubitato dire che le anime di quegli uomini non si possono salvar nell'altra vita, che in questa o per delitti commessi o per altri demeriti muoiono in disgrazia del prencipe loro; quasi che un uomo, per scelerato ch'egli sia, con la contrizione di ravvedersi, col pentimento e con la condegna penitenza, non possa conciliarsi con Iddio, quando ha offeso gli uomini. — Tuttoché 'l rossore, del quale manifestamente si vide tinto il volto della Monarchia ottomana, chiari segni desse della sua confusione, ella nondimeno, come le detta la sua molta audacia, voleva replicare; quando, avendole Apollo fatto segno che tacesse, l'interrogò se vero era che la legge maomettana avesse comandato che degli articoli della sua religione non si potesse disputare, ma che con la violenza delle armi si dovessero difendere. E, avendo la Monarchia ottomana risposto che così era, le replicò Apollo ch'ella stessa vere aveva approvate le cose tutte che dette aveva l'imperadore Massimiliano: perché sì come le ricchezze, con onorati sudori acquistate dagli uomini buoni, co' termini della giustizia si difendevano, e le cose rubbate con la medesima violenza con la quale altrui erano state involate, così la verità delle cose divine si difendeva con la ragione, la bugia con la violenza e con l'ostinazione.</p></div2>
<div2 type="capitolo">
<head>Ragguaglio LIX</head>
<argument><p>Anneo Seneca, dopo l'aver per lo spazio di quarant'anni continovi nelle pubbliche scuole di Parnaso lette le morali, da Apollo ottiene l'immunità; e, delle sue immense facoltadi, di una ricca rendita volendo dotar la cattedra delle morali, da Sua Maestà non gli è conceduto il poterlo fare.</p></argument>
<p>L'eccellentissimo Anneo Seneca per più di quarant'anni continovi con infinita sua lode e indicibil utilità pubblica nelle scuole di Parnaso avendo letto le morali, la settimana passata, come a benemerito, Apollo gli concedette l'immunità; e, tuttoché infiniti soggetti ambissero il luogo di così onorata cattedra, Sua Maestà nondimeno a tutti prepose il gran Plutarco cheronese. Ma perché Seneca, con la ricchezza del suo patrimonio, con real magnificenza ha esercitato carico di tanto splendore, affinché cattedra tanto onorata sotto Plutarco, personaggio rispetto a Seneca di picciole facoltadi, non scemasse l'antico suo splendore, con liberalità degna delle sue immense ricchezze la dotò di seimila scudi di rendita l'anno: magnanimità che appresso i virtuosi tutti di questo Stato gli ha acquistato fama immortale. Ma, quando Seneca per insinuare così onorata donazione si presentò avanti Apollo, invece di esser di quella sua gloriosa azione lodato, contro la comune espettazione di ognuno da Sua Maestà acremente ne fu biasimato, e con queste formali parole risentitamente ripreso: — Seneca, l'intorbidar il fonte dopo che altri in esso ha ismorzata la sua sete, è azione piena di malignità, né io giammai averei creduto che un tuo pari avesse cercato di vituperar quella cattedra delle morali, che così grande onore ha fatto a te; perché in questa tua poco accorta liberalità solo debbo lodar l'ottima tua intenzione, e grandemente biasimar l'opera, e come perniciosa proibirla. I carichi, ch'anno necessitadi essere esercitati da soggetti di valore, somma prudenza è mantenerli poveri: solo affine che, conforme al pubblico beneficio, essi siano proveduti di uomini; ché, altramente accadendo, con danno universale de' miei letterati, gli uomini sarebbono proveduti di simili carichi facoltosi. La cattedra, che hai lasciata, nella sua povertà mai sempre verrà ambita dai letterati tuoi pari. Ma, quando ella della grossa rendita fosse dotata che ora vuoi darle, anco gl'ignoranti con tal sete di avarizia la si procaccerebbono, che, con la violenza de' favori che questi tali, anco co' mezzi osceni, sanno procacciarsi, se non impossibile, difficilissima cosa almeno sarebbe il levarla loro dalle mani.</p></div2>
<div2 type="capitolo">
<head>Ragguaglio LXX</head>
<argument><p>Diego Covarruvia, dopo aver per tempo brevissimo con molta sua lode esercitato il carico di tesoriere generale di Sua Maestà, entra nella setta stoica.</p></argument>
<p>Due mesi appunto Diego Covarruvia con tanta universal soddisfazione aveva esercitato il carico onoratissimo di tesorier generale d'Apollo, che ognuno chiaramente conobbe quanto bene si consiglino i prencipi, quando alle dignità supreme promuovono soggetti levati da' magistrati poco inferiori; quando personaggio di così esquisito giudicio, dopo con larga mano tra i suoi più domestici amici aver dispensate le preciose ricchezze delle sue <title>Varie risoluzioni</title>, all'improviso nelle mani di Sua Maestà rinunciò il tesorierato, e appresso entrò nella setta stoica. Molti principali letterati di questo Stato, svisceratissimi amici di così glorioso virtuoso, udita tanta novità, furono a ritrovar il Covarruvia, e con esso lui amaramente si dolsero che con lasciar carico di tanta dignità abbandonasse la bellissima occasione, ch'egli aveva per le mani, d'illustrar se stesso e di beneficar tanti suoi amorevoli amici. Appresso poi gli posero in considerazione l'interesse della propria sua riputazione, la quale egli con quella inaspettata risoluzione affatto sepelliva; poiché non solo i maligni e gli emuli, ma i suoi più amorevoli ancora, e forsi con giusta cagione, avrebbero potuto biasimare quell'azione, come più cagionata da umor malinconico, da leggerezza d'animo amico delle novitadi, da debolezza di genio inuguale a dignità di tanti maneggi e incapace di così ardui negoci, che da onorato desiderio della vita solitaria, col pretesto della quale egli avesse voluto ricoprir la sua inezia. A queste cose con parlar molto risoluto si è saputo che così rispose il Covarruvia: — Amici, la risoluzione, che voi vedete che io ho fatta, non, come credete voi, è nuovo capriccio, ma antica deliberazione, allora conceputa nell'animo mio che le fallacie delle corti, la perfidia dei cortigiani, l'instabilità delle cose terrene apertamente mi fecero conoscere le grandezze di questo mondo, con agonie tanto grandi procacciate, con istenti tanto insopportabili maneggiate, con pericoli tanto brutti possedute, altro non essere che mere vanitadi; e quello, che ora, posso dir nell'ultimo mese, ho posto in esecuzione, non feci il primo giorno della servitù mia in questa corte, solo affine di entrar in questa famosissima setta con tutta quella compiuta riputazione che ad un mio par si conveniva. Perché non volli che 'l mondo sospettasse che io per viltà di animo amico dell'ozio, inimico degli stenti, per debolezza di talento non atto a conseguir le dignitadi più supreme, per impacienza di non poter tollerare gli amari disgusti delle corti, o per alcuna disperazione che le cose avverse di casa mia mi avessero cagionata nell'animo, io avessi abbracciata la setta stoica: ma per solo conseguir que' beni, che nella solitaria e virtuosa vita sogliono esser posseduti da quegl'ingegni che, nati alle lettere, altro più non bramano che di saper molto. Ora che io per ritirarmi a miglior vita abbandono lo stato felicissimo che sapete tutti, e gli amici e gli emuli e gli inimici miei son più che sicuro che loderanno la risoluzion mia; perché allora con riputazion sua infinita altri abbraccia la povertà, che abbandona le ricchezze: la vita solitaria, che lascia i negozi gravi e lucrosi; e allora i miei pari con molta gloria loro dànno de' calci alle pompe e alle vanitadi di questo mondo, che con gli onorati sudori loro nelle corti de' prencipi grandi hanno saputo conseguire i carichi più principali, le dignitadi più supreme.</p></div2>
<div2 type="capitolo">
<head>Ragguaglio LXXI</head>
<argument><p>Cornelio Tacito, per querela datagli da alcuni prencipi grandi per alcuni occhiali politici fabbricati da lui, pregiudicialissimi al loro governo, essendo stato carcerato, da Apollo vien liberato.</p></argument>
<p>Gran maraviglia al collegio tutto de' letterati ha dato la cattura che la notte passata, di espresso ordine de' signori censori, seguì nella persona di Cornelio Tacito, soggetto tanto insigne in Parnaso, tanto caro ad Apollo, primo consegliere di Stato, cronichista maggiore e maestro delle sentenze di Sua Maestà. Si seppe subito il tutto esser seguìto per querela datali da alcuni potentissimi prencipi, i quali grandemente si sono doluti che Tacito con la sediziosa materia de' suoi <title lang="lat">Annali</title> e delle sue <title lang="lat">Istorie</title> fabbricava certi occhiali, che perniziosissimi effetti operavano per li prencipi; perché, posti al naso delle persone semplici, di modo assottigliavano loro la vista, che fino dentro le budelle facevano veder gl'intimi e più reconditi pensieri altrui: e quello ch'essi in modo alcuno dicevano di non potere e di non voler sopportare, era che alle genti mostravano la pura essenza e la qualità degli animi de' prencipi, quali essi erano di dentro, non quali con gli artifici necessari per regnare si sforzavano di far parer di fuori. Ieri mattina l'avvocato de' maggiori monarchi che si truovino in questo Stato, comparve avanti gli eccellentissimi signori censori: tra i quali, per riputazione della persona di Tacito che doveva esser giudicato, volle intervenire Apollo ancora. Questi con esaggerate parole fece saper loro che agl'intendenti tutti delle cose di Stato era noto che per la pace e quiete de' regni i suoi prencipi spesse volte erano forzati far azioni poco lodevoli, le quali, per mantenersi appresso i popoli in quel concetto di prencipi dabbene, nel quale è necessario che sia tenuto chi regna, solevano ricoprir co' preciosi pretesti della santa intenzione e dello sviscerato zelo verso il ben comune: tutti artifici che più non averebbono potuto usare, qualora il vero senso degli animi loro fosse venuto in cognizione di ognuno; e che, se possibil era che i popoli, senza sottoporsi all'altrui imperio, da essi stessi si fossero potuti governare, che i prencipi di buonissimo animo averebbono rinunciato il nome reale e tutta l'autorità del comandare, come quelli che si erano finalmente chiariti che i principati altro non sono che pesi insopportabili, materie piene di tante difficultadi e di tanti pericoli, che in quelle loro laute mense, dagli uomini golosi tanto invidiate, boccone alcuno non gustavano, che loro non puzzasse di arsenico. Ma che, se l'esperienza al mondo tutto aveva fatto conoscere che il governo del genere umano, senza l'intervento di un saggio prencipe che lo regga, tosto si sarebbe empiuto di lacrimevoli confusioni, era anco conveniente che fossero conceduti loro tutti que' giusti mezzi, che per rettamente governar i sudditi loro erano necessari; perché, se per coltivar i campi all'agricoltore non si negava il bue, l'aratro e la zappa, se al sarto per tagliare e cucir i vestimenti si concedeva l'aco e la forfice, e al fabbro il martello con le tanaglie, per qual cagione alle monarchie toglier si doveva il poter per l'avvenire gettar la polvere negli occhi ai sudditi loro: beneficio il più prestante, istromento per rettamente governar gl'imperi il più necessario che politico alcuno giammai abbia saputo inventare in tutta la ragione di Stato anco più eccellente? tutte cose che i prencipi, per cagione della sediziosa invenzione di Tacito, più non averebbono potuto fare: chiaramente vedendosi che i diabolici occhiali fabbricati da quell'uomo sempre sedizioso, oltre il primo, che si era detto, di assottigliar la vista de' popoli, facevano anco il secondo perniziosissimo effetto di così bene sigillare al naso degli uomini, che a' prencipi non più, come per lo passato con non minore loro facilità che utilità grande avevano fatto, era possibile poter gettar la polvere negli occhi a' loro sudditi, ancor che ella fosse stata della più artificiosa e della più soprafina, senza che essi si accorgessero di essere ingannati. E ad Apollo e al venerando collegio de' censori verissime parvero le querele delle Monarchie, e però degne le stimarono di molto maturamente esser considerate; e, nel lungo discorso che sopra negocio di tanto rilievo fu fatto, parve che l'opinione di quelli prevalesse, che votarono che Tacito co' suoi scandalosi <title lang="lat">Annali</title> e con le sue sediziose <title lang="lat">Istorie</title> fosse scacciato dal consorzio degli uomini. Ma Sua Maestà, per non invilire il prencipe degl'istorici politici e per non disgustare i galantuomini privandoli delle loro delizie, si contentò che fosse fatto sapere a Tacito: che degl'istromenti di quegli occhiali, ai prencipi veramente perniciosi, meno numero ne fabbricasse che gli fosse stato possibile; e che sopra tutte le cose ben aprisse gli occhi a non ne far parte eccetto che a persone scelte, a' secretari e a' conseglieri de' prencipi (tutto affine che servissero per facilitar loro il buon governo de' popoli); e che sopra tutte le cose, per quanto amava la buona grazia di Sua Maestà, si guardasse di non li comunicar a quei sediziosi, che ne' tempi torbidi per lucentissimi fanali potevano servir a quella semplice razza di uomini, che con facilità grande si governava quando, non avendo la luce delle lettere, si poteva dire che fosse orba e senza la guida.</p></div2>
<div2 type="capitolo">
<head>Ragguaglio LXXII</head>
<argument><p>Molti vetturali, che di contrabando in Parnaso portavano quantità grande di fave, dagli sbirri di campagna sono fatti prigione.</p></argument>
<p>Questa mattina, che siamo alli venti del corrente, gli sbirri di campagna hanno fatto cattura di alcuni vetturali che in Parnaso introducevano buona quantità di fave: legume, ha già gran tempo, sbandito da tutti gli Stati di Apollo; perché, in molte infelicissime occasioni occorse essendosi Sua Maestà avveduta che molti appassionati letterati, solo per isfogar le arrabbiate passioni loro che occulte racchiudevano nell'animo mal affetto, ne' senati essendosi voluti servire di esse fave, loro stessi e tutte le mal avventurate famiglie loro avevano mandate in ultima perdizione, affine di mantener tra' suoi virtuosi la pace e la concordia, molti anni sono con severissime pene proibì l'uso di così pernicioso legume, da molti usato invece di palle di arcobugio per solo atterrar la riputazione degli uomini dabbene. Dagli stessi vetturali si è venuto in chiara cognizione che mercatanzia tanto proibita da' paesi ignoranti e maligni era mandata a que' perfidi cortigiani di questo Stato, che solo attendono al vergognoso mestiere di sparger le fave per le scale altrui, solo affine che quelle persone semplici si rompino il collo, che fermamente credono che solo co' piedi di una retta intenzione e di una santa coscienza sicuramente altri possa camminar per tutto. Onde infinito è stato lo stupor di Apollo nel vedere che per la mala qualità de' tempi le corti così bruttamente si sieno empiute di que' spiriti maligni, che studio maggiore pongono nello sconcertar i fatti altrui che in ben accommodar i proprii.</p></div2>
<div2 type="capitolo">
<head>Ragguaglio LXXIII</head>
<argument><p>Seneca in una sua villa posta nel territorio di Gnido avendo fatta compra di quantità grande di polli, que' popoli virtuosi vengono in cognizione della vera cagione della novità di quella incetta.</p></argument>
<p>Poco appresso che, come per le passate fu scritto, l'eccellentissimo Anneo Seneca da Sua Maestà ottenne l'immunità della cattedra delle morali, quell'ingegno eminente per ristorar l'animo suo, ne' perpetui studi molto consumato, si ritirò in una sua amenissima villa posta nel territorio di Gnido; di dove ultimamente scrivono che letterato tanto segnalato negli stessi primi giorni del suo arrivo fece così gran provisione di galline, di galli e di capponi, che quei, che in un suo cortile, dove li teneva tutti, gli avevano veduti, erano di parere che passassero il numero di cinquecento: novità che agli uomini tutti di Gnido era di somma ammirazione; e che però quegl'ingegni speculativi, che più tempo consumano nella vana curiosità di andar speculando i fatti altrui che nella soda sostanza di ben incamminar i proprii, avevano fatto giudicio che agli altri difetti, de' quali pubblicamente era Seneca imputato, avesse aggiunta l'avarizia; e che però quella incetta de' polli, tanto indegna di un suo pari, solo facesse per più caro prezzo rivenderli poi. E avvisano le medesime lettere che altri avessero detto che quell'uomo all'ingordigia, che delle ricchezze ebbe infinita, avesse aggiunto il bruttissimo vizio della gola. Ma, perché con la lunghezza del tempo era stato osservato che Seneca ogni giorno dopo il desinare per tre ore continove si pigliava gusto di star rimirando que' suoi polli, si era finalmente venuto in chiara cognizione che quel gran filosofo dalle galline, da' galli e da' capponi aveva imparato il mestiere, nel quale egli non solo ha superato ogni altro scrittore, ma ha avuti seguaci infiniti, di cantar bene e ruspar male.</p></div2>
<div2 type="capitolo">
<head>Ragguaglio LXXIV</head>
<argument><p>Il nipote del prencipe de' Laconici ad Apollo chiede conseglio sopra la vita ch'egli deveva tenere in Laconia per starvi con sua maggior riputazione.</p></argument>
<p>Quel nipote del prencipe de' Laconici, il quale, come l'ordinario passato fu scritto, per la renitenza dell'animo suo mal composto, con scandalo tanto universale dalla dominazione fece il passaggio alla vita privata, questa mattina, afflitto dal travaglio e consumato da' dispiaceri dell'animo, è ritornato in Parnaso; ed essendosi presentato avanti Sua Maestà, con agonia grande di cuore suffocato dal dolore, le ha detto ch'egli con insopportabil suo travaglio pur alla fine verissimo provava quello che da' suoi più intimi e cari amici più volte gli era stato raccordato: che la maggior parte degli uomini con tanto poca virtù di animo grato vivevano al mondo, che viziosamente solo amavano la fortuna, non la persona de' prencipi loro benefattori. Vizio gravissimo, il quale cagionava l'orrendo spettacolo, che tanto affliggeva gli uomini virtuosi, di veder che con l'altrui buona fortuna così certamente mancavano gli amici, che con molta ragione il magno Tacito aveva ricordato che "<foreign lang="lat" rend="italic">intuta sunt adversa</foreign>". Perché egli con insopportabil suo travaglio debolissima provava esser quella catena della munificenza, con la quale nel principato di suo zio si era forzato di allacciare e ligare numero quasi infinito di quegli amici, da' quali aspettava la ricompensa di somma gratitudine; e che se vero era quello che verissimo con esso lui altri nipoti de' prencipi elettivi avevano sperimentato, che la percossa dell'ingratitudine, l'offesa della discortesia fosse la più mortale e crudel ferita che ad animo alcuno nobile potesse darsi, e che il seminar benefici e il raccôrre ingratitudine era il più lugubre e lacrimevole esercizio che da qualsivoglia potesse esercitarsi mai, egli da Sua Maestà e da ogni altro animo virtuoso non solo meritava di esser con le lacrime compatito, ma aiutato col conseglio. E che, in quella sua orrenda mutazion di fortuna non solo dalle genti a lui ignote poco vedendosi onorato, ma da que' suoi più cari amici beneficiati trovandosi lacerato con le parole e molto schernito co' fatti, da' quali prima fino veniva adorato, gli era afflizione che tanto intensamente lo travagliava, che sufficiente non si conosceva a poter virtuosamente sopportare tanta e così strana metamorfosi. Che però, poiché egli era stato forzato di far il violente passaggio di cangiar il principato nella vita privata, il comandare nell'ubbidire, da Sua Maestà grandemente desiderava d'intendere il modo ch'egli dovea tenere per poter in Laconia viver con qualche sua riputazione. A questa domanda brievemente rispose Apollo che nella corte romana, dove gli esempi tutti delle più eroiche virtudi a maraviglia si vedevano singolari, s'informasse prima, e imitasse poi la magnanimità e lo splendore del grande Odoardo cardinal Farnese, il quale, con una veramente regale generosità e profusa liberalità usata verso ognuno, talmente di sé aveva innamorato la corte e la nobiltà tutta romana, il cuore della quale egli aveva nelle sue mani, che ora nell'altrui pontificato più si vedeva amato, onorato, servito, che ne' tempi andati non fu il massimo Alessandro cardinale Farnese nel pontificato del il generosissimo Paolo terzo suo zio. A questa risposta replicò quel prencipe che il conseglio datogli da Sua Maestà così era vero come a lui molto noto; ma che, la ricetta essendo di grandissimo dispendio, troppo gli pareva esser cara. Che però istantemente la supplicava ad insegnargliene un'altra di miglior mercato. Rise allora Apollo, e a quel prencipe liberamente disse che il pretendere di essere dalle genti amato, onorato e come prencipe grande corteggiato, seguitato e servito, e tener poi la borsa strettamente allacciata, la caneva chiusa, il granaio serrato col catorcio della sordidezza e con la chiave della pitoccheria, era vanità maggiore che il pretendere di aprirsi la porta del cielo con l'impietà delle bestemmie; perché più della stessa orrenda persona di Lucifero la faccia di un sordido avarone sopramodo spaventevole era alle genti, ove la profusa liberalità usata verso gli amici virtuosi e il perpetuamente tener protezione degli uomini e il prontamente col continovo patrocinio difenderli, sollevarli e aiutarli nelle oppressioni loro, erano le virtuose magie, i pii incanti co' quali si affascinavano gli uomini: e che sommamente odiosi gli erano quegli avari che, aborrendo la vil spesa di inescar gli ami con le sardelle picciole, non avevano cuore di correr la fortuna di pigliar gli storioni grossi.</p></div2>
<div2 type="capitolo">
<head>Ragguaglio LXXV</head>
<argument><p>Isabella di Aragona, duchessa di Milano, dalla sua contraria fortuna perpetuamente trovandosi perseguitata, nella città di Efeso si riduce in istato infelicissimo.</p></argument>
<p>Quella serenissima duchessa di Milano Isabella di Aragona la quale, percioché con raro esempio d'infelicità in pochi mesi perdette l'avo, il padre, il fratello e il nipote, tutti re di Napoli lo stesso paterno regno di Napoli e il ducato di Milano, patrimonio del suo marito e di suo figliuolo, nella sottoscrizione delle lettere che altrui scriveva, dopo il suo nome di Isabella di Aragona duchessa di Milano, meritamente aggiungeva "unica nelle disgrazie"; perché la fortuna, che una sol volta ha cominciato a perseguitar alcuno, non mai fornisce di malignare, fintanto che vivo non l'ha sepolto nella tomba delle più deplorande miserie, talmente sempre è andata deteriorando la condizion sua infelice, che con lagrimevole esempio della vicissitudine delle umane grandezze, oggigiorno nella città di Efeso, la quale fin dal primo giorno ch'ella capitò in Parnaso si elesse per sua stanza, sostenta la tribulata sua vita col vile esercizio di andar per le strade vendendo l'ésca e i focili per accendere il fuoco.</p></div2>
<div2 type="capitolo">
<head>Ragguaglio LXXVI</head>
<argument><p>Molti letterati, che temono la severità della riforma la quale di ordine di Apollo modernamente si tratta in Parnaso, sediziosamente si sollevano contro i signori riformatori; e con opportuno rimedio da Sua Maestà vien quietato il rumore.</p></argument>
<p>Tutti quei che sono sottoposti alla correzione della riforma che di presente con rigor straordinario si tratta in Parnaso, otto giorni sono alle diciotto ore sediziosamente si sollevarono, e armati corsero all'abitazione de' signori riformatori, con esso loro portando infinite fiaccole di fuoco per abbruciar entro la casa loro que' venerandi signori. I riformatori, come prima udirono il rumore, si fortificarono in casa; ed essi dalle finestre e quei dalla strada lanciandosi gran quantità di saettume, diedero principio ad una sanguinolente e molto crudel scaramuccia: e la rabbia di quei di fuori arrivò tant'oltre, che fino ardirono di attaccar il petardo alla porta. Apollo, che subito fu avvisato di tanto disordine, per impedire ogni inconveniente che in quel tumulto fosse potuto nascere, in gran fretta a quella volta spedì la guardia degli arcieri poeti provenzali, capitanata dal gran Ronzardo francese, al quale ordinò che a quegli uomini armati a suo nome facesse sapere che, sotto pena di esser in quel medesimo istante dechiarati ignoranti, desistessero da quella sedizione, e che quanto prima andassero a lui, che da essi intender voleva la vera cagione de' disgusti loro. Ubbidirono subito quegli uomini il comandamento di Sua Maestà; avanti la quale essendosi presentati, con volto molto sdegnato disse loro Apollo se essi erano quei temerari, quegl'insolenti che pretendevano di continovar nelle scorrezioni e negli abusi di una vita licenziosa, senza che dalla riforma dovessero essere fatti ritornare a quella regola del ben vivere, dalla quale chiaramente si conosceva che in infinito si erano allontanati. — Sire — a nome di tutti i riformandi rispose Giovanni Scoppa napolitano, — noi liberamente confessiamo a Vostra Maestà le nostre colpe di qualità esser gravi, di numero infinite, e degnissime di esser emendate; e non solo, come crede Vostra Maestà, non abbiamo in odio, ma sommamente amiamo le riforme e i riformatori: ma la rabbia di vedere che 'l fine de' nostri riformatori lontanissimo è dal pretesto col quale hanno palliate le nostre riforme, nelle mani ne ha poste queste armi della disperazione, ch'Ella vede; perché, quando quei che pretendono di riformarne, come zelanti medici del nostro bene, apertamente ne facessero conoscere che non altro vogliono da noi che la nostra salute, tanto volentieri ne sommetteremmo al giogo soavissimo delle riforme, quanto qualsivoglia uomo onorato di tutto cuore dee amare il vivere virtuoso. Ma è già gran tempo che dopo tanti nostri strapazzi ci siamo finalmente chiariti che, non per carità che si abbia verso noi, non per zelo di levar dal mondo gli scandali questa riforma è stata introdotta sopra di noi, ma col sagacissimo fine di sempre mantener nell'imperio di comandar agl'inferiori que' gran letterati, che tanto hanno in odio la vita privata e lo starsi senza dar pasto all'ambizione grandissima c'hanno nell'animo. Quindi è, serenissimo prencipe, che questa nostra riforma piena si vede di querele e di animi infelloniti contro questi nostri riformatori; i quali scioccamente essendosi dati a credere con la sola buona intenzione, che mostrano di fuori di aver nella riforma, di corregger que' vizi negli uomini e di scacciar quella ignoranza dal mondo che tanto lo difforma, solo basta loro che noi ci dogliamo: a questo solo studiando, che le nostre querele, solo cagionate dal brutto modo di procedere che si tien con noi, il mondo creda nascer solo perché la medicina della correzion nostra ne fa nausea; e pur lo contrario è vero. Perché dalla mala opinione che, più di quello che vuole il dovere, pubblicamente si ha di noi, sopramodo trovandoci noi aggravati, e dalla soverchia autorità di chi più può in Parnaso ogni giorno più vedendoci crudelmente oppressi, ancor che ad alta voce gridiamo giustizia, niuno però è il quale pur ne ascolti, non che ne esaudisca. Perché gli uomini potenti anco ne' demeriti loro sempre sono onorati ed esaltati: i disfatti, come noi, anco ne' meriti si veggono oppressi e afflitti. E di qui nasce che noi infermi con perpetue e grandissime strida, più della gravezza del nostro male, ci dogliamo della medicina non proporzionata alla nostra infermità, de' medici che, nel curarne, per loro fine non, come doverebbono, hanno la nostra buona salute, ma il cotidiano guadagno di esercitar la dominazione, di pascer col cibo degli altrui strapazzi la sempre famelica loro ambizione. Ma, quello che più ne travaglia, deesi, o sire, in questo nostro secolo tanto corrotto e depravato cominciar l'importantissimo negocio della riforma dai più spelati e disfatti uomini ch'abbia Parnaso? Noi, come Ella vede, per la maggior parte siamo grammaticucci morti di fame, falliti correttori di stampe, ipodidascali disfatti e spelati poeti volgari, di così miserabil condizione, che de' concetti viviamo che da' fecondi ingegni de' poeti e degli oratori latini tutto il giorno andiamo mendicando. Che se ne' nostri cotidiani bisogni dalla benignità del nostro sempre venerando messer Ambrogio Calepino largamente non fossimo sovvenuti, se dall'abbondantissima dispensa del nostro <emph>Cornucopia</emph> non ricevessimo il vitto e dalla guardarobba di Mario Nizzolio il vestito, qual altra sorte di gente, per mendìca che ella si sia, uguagliar si potrebbe alla nostra? Ma, per parlar con la Maestà Vostra con quella libertà di lingua che tanto è propria di chi sepolto si truova nella disperazione, i latrocini di Ausonio Gallo, l'esecranda avarizia e l'immensa ambizione di Seneca, la scorrettissima lingua di Marziale, la perfidia di Aristotile, le sfrenate libidini di Catullo, di Tibullo e di Properzio, le velenose maledicenze di Giovenale e di Persio, l'impietà di Luciano, i ruffianesimi e le altre oscenità di Ovidio e quelle libidini di Vergilio, le quali, per non offender le caste orecchie di Vostra Maestà, nemmeno mi è lecito ricordare in questo luogo, sono quei che co' dissoluti vizi loro lo Stato di Parnaso hanno condotto nel termine miserabile nel quale lo vediamo tutti; e pur questi, che liberamente posso chiamar soli e veri autori di tanti scandali, tutti sono personaggi grandi, primi baroni de' letterati, e in questa corte tanto potenti, che i loro vizi sono reputati virtudi: e, quello che maggiore fa l'arrabbiata disperazion nostra, par che questi nostri signori riformatori di uomini tali più tosto abbiano paura che cuore di correggere gli enormi vizi loro; e pur Vostra Maestà grandemente gode che la giustizia, che Ella nel suo Stato virtuoso fa esercitare, sia somigliata alla generosità de' falconi, proprio instinto de' quali è, tra molti colombi che gli volino innanzi, di quel solo voler far preda, il quale conoscono avere le ali più veloci. Ché certo con molta ragione, non solo sciocca, ma cosa molto miserabile ne pare che, in un corpo che nelle sue membra più principali ha ricevute ferite mortali, per risanarlo poi, da questi nostri signori riformatori solo li sieno medicati i calli de' piedi e bagnate le calcagna con l'acqua rosa: col quale bruttissimo modo di procedere più mostrano di burlar il mondo, che abbiano animo di corregger gli uomini. E che carità diabolica è questa che si usa verso noi, di scoprir con tanta curiosità i nostri difetti e farne perder la riputazione e la buona opinione nella quale appresso ognuno siamo vivuti finora, senza inserir in noi quella emendazione, quella virtù, della quale questi signori riformatori vogliono esser tenuti così gran maestri? E se questi, sire, tanta passione mostrano di avere della festuca che scorgono negli occhi nostri, per qual cagione non levano prima la grossa trave c'hanno nei loro? Carità, torno a dire, diabolica finger di piangere i guai altrui, e daddovero ridersi delle miserie proprie. E chi non sa che specie di grandissima crudeltà è por il ferro in quella ferita, che altri o non ha animo di curare, o che conosce di non poter medicare? E chi non vede che già tant'anni sono passati da che i vizi degli uomini hanno corrotti i buoni costumi, che dir si può che questo mondo sia nato zoppo e malamente storpiato? Il che essendo vero, non è egli crassa ignoranza de' nostri riformatori il così fermamente essersi dati a credere di potere in quattro giorni far camminar diritto chi di una gamba è nato stroppiato? I mali, o sire, che non si possono medicare gli abusi invecchiati, che in poter degli uomini non è il correggerli, dalle persone sagge più tosto sono dissimulati che con importuni rimedi esacerbati, essendo cosa di mal esempio e di pessima conseguenza il far conoscer la gamba stroppia di colui che appresso le genti è in opinione di camminar diritto; onde è che gli uomini che perfetta carità hanno verso il prossimo loro, innanzi che venir all'atto di scoprir al mondo i difetti altrui, secretamente li medicano prima: ché nessuno si trovò giammai, il quale, dal tôrre altrui l'onore, per sé acquistasse buona fama. Ma quello, che più di qualsivoglia altro nostro dolore ne travaglia, è il vedere che a riformar i mendìci sia stato preposto un par di Seneca, padre di quelle inesauste ricchezze ch'egli accumulò come Iddio sa; gli abbietti e gli umili, l'insolentissimo Aristotile; i morti di fame, il golosissimo Marziale. E se quello è vero, di che ad alcuno, che di sana mente sia, non è lecito dubitare, che un medico crapulone con poco frutto altrui persuada la dieta, qual bene si può sperar da questa riforma, a noi comandando il parlar modesto Marziale, ne' suoi versi tanto sporco? il perdonar le ingiurie ricevute, Aristotile, che fino col veleno anco contro il suo prencipe vendicò le offese di parole? la castità, da Ovidio, padre delle lascivie? la pietà, da Luciano che tanto apertamente si è burlato di Dio? l'astenersi dalla robba altrui, da Ausonio Gallo, che tanto sfacciatamente saccheggiò l'Egitto datogli in governo? gli amori onesti, da Vergilio, che co' suoi versi tanto avendo celebrato il suo Alessi, quanto è noto ad ognuno, immortale ha anco resa la sua infamia? Niuna cosa, o sire, con violenza maggiore e con frutto più abbondante riforma il mondo, che il buon concetto nel quale quei che devono esser riformati hanno i riformatori, e il buon esempio degli uomini grandi: mercé che chi medica il capo languido, vivifica le membra tutte del corpo debilitato; ma chi per liberarsi dalla micrania solo unge i piedi, getta gli olii e gli unguenti. Però, acciò da questa riforma quel frutto maggiore si cavi che desiderano gli uomini buoni, per grazia specialissima quello domandiamo alla Maestà Vostra, che per ogni termine di rigorosa giustizia non ci si può niegare: che a noi sia lecito ricordare ai signori riformatori quelle cose che ne pareranno fare a proposito per l'augumento della riputazion loro e per beneficio universale, e ch'abbiano essi pienissima autorità di correggere in noi i vizi nostri; ché, con esso loro procedendo noi co' termini di amore ed essi verso noi con offici di carità, la riforma, camminando co' piedi d'essenza non con le gambe dell'apparenza, produrrà frutti abbondantissimi di emendazion di vita in costumi migliori. — Ancor che a' circonstanti paresse che alla presenza di Apollo troppo liberamente avesse parlato lo Scoppa, Sua Maestà nondimeno come molto giusto grandemente lodò il partito proposto, e, da' riformandi fattosi dar il memoriale che le porsero, licenziò prima l'udienza molto frequente che le era attorno, e appresso per un suo rescritto al suo regio Collaterale commise causa tanto importante, con ampla autorità di deciderla di fatto e di ragione, "<foreign lang="lat" rend="italic">sola veritate facti inspecta, omni et quacumque appellatione remota</foreign>". Più volte in contradittorio giudicio ben ventilata e disputata fu la causa: e, tuttoché alla maggior parte del Collaterale molto giusta paresse la domanda dei riformandi, dopo nondimeno una molto lunga disputa che seguì tra essi, essendo stati introdotti nel Collaterale, Giacomo Menocchio, principalissimo tra quei conseglieri, con volto molto sdegnato e con voce grandemente alterata: — Voi — disse loro — con la vostra temerità vi siete fatti conoscere per un branco di insolenti, poiché fino avete avuto ardire di voler riformare poeti, filosofi e altri letterati principalissimi di questa corte, i nomi de' quali nemmeno siete degni di nominare; e con la vostra sfacciataggine notoriamente siete incorsi nell'atroce delitto della maestà lesa, così gravemente avendo offesi i vostri superiori, i quali <foreign lang="lat" rend="italic">ab immemorabili tempore et citra</foreign> si truovano in pacifico possesso e godono il <foreign lang="lat" rend="italic">ius</foreign> quesito di riformare altri, senza giammai da alcuno poter esser riformati. Né fa bisogno che, facendo il bell'umore, vogliate viver co' vostri capricci, ma anco al vostro marcio dispetto dovete sottometter gli squinternati cervellacci vostri alli sacrosanti precetti della natura, la quale non senza misteri grandi si è contentata che i pesci grossi mangino i piccioli, né possibile è levar a' mosciolini l'ipoteca speciale c'hanno sopra i buoni magri, senza sovvertire tutto il corpo della ragion civile.</p></div2>
<div2 type="capitolo">
<head>Ragguaglio LXXVII</head>
<argument><p>Molti prencipi, credendo che 'l disordine delle loro corti abbandonate dai cortigiani proceda dalle maladicenze da Cesare Caporali poeta perugino dette nel suo capitolo della <title>Corte</title>, appresso Apollo fanno instanza ch'egli sia proibito; e l'ottengono.</p></argument>
<p>Mercore mattina appresso la Maestà d'Apollo alcuni prencipi acerbissimamente si dolsero che le corti loro, le quali in stima così grande erano prima appresso le genti, che ognuno fermamente credeva solo in esse trovarsi ogni consolazione per passar la vita allegramente, ogni sorte di dottrina per arricchir l'animo di nobilissime virtudi, ogni felicità per ben accommodarsi di ricchezze e di onorate dignitadi, ora talmente venivano aborrite, che, meri rompicolli e pubblici spedali degli uomini sfortunati essendo riputate da ognuno, eglino più che molto penavano in ritrovar uomini per lo servigio loro; e che que' pochi che alle corti andavano, soggetti erano pieni di inezia, dalle case loro cacciati dalla disperazione, dalla fame e da ogni più misera povertà: onde accadeva che, se questi, come prima nelle corti giungevano, incontanente non erano arricchiti, e se subito i gradi onorati e le dignitadi anco più supreme, che nel vastissimo animo loro si erano prima proposte, non ottenevano, così precipitosamente ad una brutta impacienza si davano in preda, che, come bizzarri polledri e cavalli molto teneri di bocca, per ogni leggier spronata o picciola sbrigliata che nelle corti ricevevano, dopo prima insolenti calci aver tirati al padrone, scortesemente poi abbandonavano l'impresa di più servirlo. E che dove per lo passato i soggetti più nobili, gli uomini più facoltosi, con la sola nuda stanza, con la solita parte di pane e di vino e un giulio di companatico il giorno, a sommo favore si recavano di esser ricevuti in corte, ora non solo della scarsezza dell'uno e dell'altro pubblicamente si lamentavano, ma fino i soggetti più inetti non dubitavano di pretendere e di chieder grossi salari; disordine al quale se tosto non si dava rimedio, uno de' due inconvenienti era per cagionare: o che i prencipi in tempo molto brieve con le corti loro desolate sarebbono rimasi senza servigio, o che, per supplir alla nuova spesa di pagare i salari a' cortigiani alterando i pubblici loro proventi, faceva bisogno a' popoli loro dar materia di mormorare. E che finalmente avevano scoperto che cagione di tanti disordini solo era Cesare Caporali, al quale con quel suo sediziosissimo capitolo composto in vitupèro delle corti, non bastando di affatto appresso le nazioni tutte averle svergognate, ogni giorno era veduto per le piazze andar sussurrando negli orecchi di quei che volevano applicarsi al servigio de' prencipi cose nefandissime delle miserie cortigiane. Giustissimo ad Apollo parve il richiamo di questi prencipi; onde per un suo editto proibì subito il capitolo della <title>Corte</title> di quel tanto famoso poeta. I primi letterati di Parnaso, udita ch'ebbero la pubblicazione di così rigoroso editto, instantissimamente supplicarono Sua Maestà che volesse rimuoversi da quella risoluzione, che tanto era per affligger gli animi de' suoi dilettissimi virtuosi; ma il tutto fu indarno, mercé che risolutissimamente rispose loro Apollo che si quietassero, perché egli in modo alcuno non voleva disertar le corti: unica cote che acuti rendeva gl'ingegni degli uomini, vera scuola nella quale altri imparava quella virtuosa dissimulazione che tanto è necessaria a quei che navigano il vasto pelago di questo mondo, quella pazienza, quella sagacità della quale affatto erano privi tutti quegli uomini che in esse non erano stati scozzonati; e che un sovvertire il mondo sarebbe stato il suo voler a' prencipi invilire quella loro tanto corrente moneta delle speranze, la quale a' cortigiani serviva per molto ricco salario.</p></div2>
<div2 type="capitolo">
<head>Ragguaglio LXXVIII</head>
<argument><p>Il dottissimo Anneo Seneca, vedendo che la riforma ultimamente da lui fatta sopra la soverchia splendidezza del suo vivere dall'universale di Parnaso malamente era stata intesa, in un'opera da tutti grandemente lodata distribuisce le sue immense ricchezze.</p></argument>
<p>Cosa veramente degna di molta considerazione è che, gli scritti del sapientissimo Anneo Seneca essendo colmi di precetti così santi, di documenti per la vita delle genti tanto eccellenti, che l'autor di essi altrui fanno parer uomo di somma bontà, ogni giorno nondimeno egli talmente si vegga in Parnaso andar calando di credito, che dalla maggior parte dei virtuosi di questa corte è ora tenuto in pessima considerazione. Di che avvedutosi Seneca e temendo non la copia de' molti servidori ch'egli aveva nella sua casa, non la splendidezza degli abbigliamenti, la ricchezza dell'argenteria, la grandezza di una real guardarobba non solo appresso gl'invidiosi e maligni suoi emuli, ma ancora co' virtuosi suoi amorevoli gli scemassero la riputazione, pochi giorni sono sparò le stanze, vendette gli apparamenti, l'argenteria, la guardarobba tutta, e in un giorno medesimo licenziò i tre quarti della sua famiglia. Risoluzione che dai letterati tutti di questo Stato in infinito fu lodata e celebrata, e operò che la riputazione di Seneca, di già sepolta, viva risuscitò nell'opinione delle genti; ma tra brieve tempo ella ritornò a morire, perché quei sottilissimi investigatori delle corti che, sfaccendati delle cose proprie, tutti si occupano nel cercare i fatti altrui, vennero subito in cognizione che Seneca de' danari cavati dalla ricca suppellettile poco prima venduta, aveva creati censi con frutti più dell'ordinario ingordi. Onde la medicina, che Seneca stimò che liberar dovesse la sua riputazione dalla febbre della mala opinione dalla quale più che molto si trovava oppressa, talmente aggravò il male, che in pericolo si vide posto di dover tra brieve farle lacrimevoli e molto lugubri esequie. Onde, per accidente tale essendo venuto in chiara cognizione il mestiere dell'ipocrisia, che tra le genti grossolane tanto felicemente vien esercitato, cosa impossibile essere con la sicurezza della propria riputazione praticarlo nelle corti, piene di uomini che, più difettando nel vizio di saper troppo che nell'imperfezione dell'ignoranza della vera qualità degl'ingegni degli uomini, non dalle parole, ma dalle altrui opere facevano i loro giudici, (cosa che finalmente chiarì Seneca più difficil cosa essere il porsi a fabbricar un orologio di ferro senza lime, che tra gl'ingegni grandi darsi a credere di poter esercitar l'ipocrisia senza correr pericolo di esser il primo giorno scoperto per un ghiottone da berlina); ed essendosi anco avveduto che in un uomo grandemente facoltoso e straordinariamente avaro la professione di una affettata bontà arrecava poco credito; per non veder la morte di quei suoi scritti, che così lunga e onorata vita gli avevano dato, fece la tanto celebre e santa azione di affatto abbandonar quella strada delle apparenze nella quale si era invecchiato, e incamminarsi per quella buona via dell'essenza, che sola altrui acquista la vera lode della perfetta bontà. Si va mormorando per la corte che questa novità sia accaduta perché, dagli emoli di Seneca ad Apollo essendo stato detto che, dalla sua tavola avendo quel filosofo levati i piatti d'argento, le vivande nondimento più laute vi si vedevano che mai, Sua Maestà abbia fatto intendere che la vera riforma fatta dagli uomini buoni non stava posta nel scacciar dalla tavola i piatti di argento e in quelli di terra mangiar poi i buoni capponi grassi, ma nell'usar i piatti di oro e imbandirvi la vaccina; onde Seneca, per così acuta puntura grandemente commosso, fece la santa risoluzione di più lungo tempo non voler esser beffato dalle genti. Di maniera tale, che, per lo suo vitto e vestito solo avendosi riservata certa modesta rendita, le sue grandissime ricchezze di sette milioni e mezzo di facoltà in quattro parti uguali divise, con le quali fondò altrettanti pubblici spedali, che di ricche rendite dotò poi; e volle che in essi con ogni sorte di buona commodità fossero curate e governate le quattro sorte di pazzi veramente miserabili, de' quali a maraviglia si vede il mondo pieno. Il primo dunque volle che servisse per quei sfortunati che gettano le facoltadi, consumano il cervello e perdono la riputazione dietro l'alchimia: pazzi veramente miserandi, per la salute de' quali ogni anima devota perpetuamente doverebbe supplicar la Maestà divina. Il secondo fondò per quegl'ignoranti e balordi che, "data opera" per lo mezzo degli esorcismi e degl'incantesimi, vanno cercando i tesori. Nel terzo volle che con ogni sorte di carità fossero curati que' pazzi viziosi e degni di severo castigo, che, con la curiosa e util lezione delle istorie non curandosi saper le cose passate, con la vana astrologia giudiciaria pazzamente si credono di poter mai giungere a saper predir le future. Il quarto spedale poi fondò per beneficio di que' semplici, che, di facoltadi ridutti al verde e trovandosi senza pur un quattrino, con una superbia nondimeno da facoltoso, sempre si odono magnificar la nobiltà del loro casato.</p></div2>
<div2 type="capitolo">
<head>Ragguaglio LXXIX</head>
<argument><p>Alcuni prencipi di Parnaso, per avere in una puzzolentissima mercatanzia consumata somma grande di oro, aggravati da soverchi debiti, sono forzati dechiararsi falliti e assentarsi da Parnaso.</p></argument>
<p>In questa piazza di Parnaso si è scoperto il più importante fallimento di quanti giammai in tempo alcuno alla memoria degli uomini sieno succeduti; perché non, come sogliono gli altri, è occorso tra mercatanti privati, ma tra i più potenti signori di questo Stato: di modo che in tutte le piazze si sono impediti i pagamenti, e da' mercatanti sono state rifiutate le lettere del cambio, stando ognuno sopra di sé, fintanto che si conosca bene ove tanta ruina voglia terminare, la quale finora in diverse piazze di questo Stato di Apollo seco ha tirati altri fallimenti importanti di mercatanti grandi. Cagione di tanti disordini è stata la flotta ricchissima delle Indie, che ai giorni passati entrò nel golfo di Lepanto quasi tutta carica di zuccheri, de' quali in grandissima copia fabbricano gli Spagnuoli nel Mondo Nuovo. Alcuni più principali signori di Parnaso fecero compra di tutto quel zucchero, che somma inestimabile importò di danari, e appresso condussero molti magazzeni e più botteghe, e sopra tutte le cose grandissima provisione fecero di caldaie e di altri vasi di rame: e il tutto con tanta spesa, che da ogni mercatante per ogni fiera con ogni sorte d'interesse pigliarono danari a cambi e recambi. Il vero fine di questi signori fu il volersi una volta chiarire se essi potevano condurre a felice fine l'importante e difficile negocio di confettar gli stronzi: impresa altre volte tentata, ma sempre infelicemente, da molti uomini grandi. A questo vergognoso mestiere con animi tanto ostinati si diedero molti facoltosissimi signori, che né spesa né fatica alcuna lasciarono indietro, che al desiderato lor fine avesse potuto condurre il puzzolente disegno loro; perché nelle grandissime caldaie ch'avevano preparate, posero tutti que' loro vergognosi mignoni, Efestioni, idoli, adulatori e ruffiani, a' quali con ogni proietta e vilissima servitù non si vergognano ubbidire. Questa pessima razza di gente, agli uomini potenti tanto fatale, quegl'infelici confettatori ricoprirono d'infinito zucchero di carichi onorati e di supreme dignitadi; e, tuttoché chiaramente si vedesse che per la puzzolente e mala qualità loro non solo punto non divenivano dolci di merito di virtù alcuna, ma quanto più quegli sfortunati signori loro aggiungevano del zucchero, appresso gli uomini onorati più riuscivano schifi e puzzolenti, in quel miserabil mestiere nondimeno così ogni giorno più si induravano, e l'ostinazione di quei malaccorti prencipi così era fatale, che quanto più il negozio si vedeva pigliare infelice piega, tanto maggiormente con l'impossibilità e con la vergogna del brutto negocio crescevano le diligenze e le spese: non potendosi quegli sciocchi mercatanti dare a credere che l'infinito zucchero e la fragranza di molto muschio non avessero la virtù di render dolce e odorifero l'amarezza e il molto puzzore de' loro vergognosi favoriti. Ma que' signori, benché tardi, pur alla fine si avvidero dell'impossibilità di quel loro negocio; nel quale avendo già consumati i zuccheri tutti, trovarono alla fine che que' loro idoli con l'insopportabil fetore delle indegne persone loro non solo le loro corti bruttamente avevano ammorbate, ma grandemente infamati quei poco accorti che di così vergognose carogne si erano innamorati: per le quali difficultadi abbandonarono l'impresa. E, perché i pagamenti della moneta ch'avevano pigliata a cambio di già erano maturati, per téma de' creditori, tutti si sono assentati; e quello che grandemente ha aggravato tanto disordine è stato che un re potentissimo, il quale si sa certo che, per confettare un suo vilissimo mignone, fu il primo a persuader così miserabile mercatanzia, s'intende che, nella fuga disgraziatamente essendo caduto da cavallo, sia morto. Grandissimo disturbo a Sua Maestà hanno dato questi disordini; e, per impedire che per l'avvenire non più possano succedere inconvenienti tali, ha comandato che 'l primo di agosto (giorno memorando, poiché in esso non solo succedette l'universal fallimento, ma la morte del grandissimo re che si è detto), pubblica commemorazione si facesse di caso tanto lagrimevole. E se dall'esempio infelice di così gran monarca per l'avvenire gli uomini potenti non si spaventavano da così puzzolente impresa, faceva bisogno confessare che in essi tanta calamità così per immedicabil debolezza di cervello fosse cagionata, come gli uomini privati, accecati da una esecranda avarizia, pazzamente si perdevano dietro le bocce e i fornelli per far l'alchimia.</p></div2>
<div2 type="capitolo">
<head>Ragguaglio LXXX</head>
<argument><p>Alcuni principali politici di Pamaso pregano la Monarchia ottomana a dir loro la vera cagione perché ella corta guerra faccia agl'inimici suoi, e da lei ricevono risposta di compitissima soddisfazione.</p></argument>
<p>Il menante (il quale, per dar compito gusto a que' suoi amorevoli avventori a' quali egli ogni settimana invia la sua gazzetta, ogni possibil diligenza usa per venire in cognizione anco di quelle cose che in Parnaso più si operano secretamente), l'altra mattina avendo odorato che alcuni virtuosi politici di questa corte fecero istanza di aver udienza dalla Monarchia ottomana, di modo sempre stette nell'avviso, che allora ch'eglino andarono a quella potentissima reina, egli si accompagnò con esso loro. E udì che Scipione da Castro, tra i moderni politici chiamato l'"antesignano", le chiedette che si degnasse di fare a lui e a que' virtuosi politici, che erano seco, grazia di propalarli la vera cagione perché ad alcuni prencipi suoi nemici ella, anco nella stessa vittoria e nella fermissima speranza di maggiori acquisti, usava di far corta guerra, e ad alcuni di proseguirla fino all'ultima loro desolazione. Io allora udii che con maniere non punto barbare a questi così rispose la Monarchia ottomana: — Sappiate, virtuosi politici, che alle nazioni, ancorché grandi ma però divise in molti principati, tra le quali ho trovato regnar discordie e fazioni, sempre ho costumato di non prima posar le armi, che affatto io non le abbia debellate: come contro l'imperio greco ho praticato, la division del quale in molti despoti e le intestine discordie che tra essi regnavano, confesso che mi hanno aperta la porta e spianata la strada all'acquisto di quel già famoso imperio. Somigliantemente, quando armata mi muovo contro un prencipe solo che abbandonato sia dagli amici, non mai gli do la pace fintanto che sopra di lui io non abbia ottenuta la compiuta vittoria, come nell'espedizione, che feci contro il soldano del Cairo, chiaramente feci conoscere ad ognuno. Ma quando affronto un prencipe, che, o per la propria sua potenza o per la grandezza delle aderenze degli amici ch'egli ha, conosco che in pochi mesi non posso ruinar affatto, per più cagioni, e tutte importantissime, uso di farli corta guerra. Perché, conoscendo io esser somma pazzia, per far acquisto degli Stati altrui, disertar i proprii, e in sommo odio avendo l'opinion di quei che dicono che gli eserciti mediocri, ma però ben disciplinati, più atti sono per maneggiar le guerre che gl'immensi (opinione che, infiniti prencipi avendo condotti all'ultima desolazione, affatto tengo per erronea), e solo amando il sicuro ma però molto dispendioso modo di vincere con l'inesausta moltitudine de' soldati, col lungo guerreggiare che facessi in una provincia, a lei, alle cittadi e a' popoli tutti convicini talmente darei il sacco, che affatto la disertarei: di modo che, affine che i popoli soggiogati de' danni patiti nella guerra, nella pace possano riaversi, con ogni poco di guadagno di Stato ch'io faccio guerreggiando, uso di dar altrui la pace. Di più, contro gl'inimici miei faccio anco corta guerra per goder quel beneficio importante, che dà vinte tutte le imprese, di sempre co' miei eserciti veterani affrontar popoli imbelli, ignoranti nella milizia; a' quali bastandomi di aver occupata qualche picciola parte del paese loro, allora che col lungo esercizio delle armi li veggio agguerriti e divenir atti a non solo difender il paese che loro è avanzato, ma a ricoverare il perduto, con quelle migliori condizioni che posso, mi sforzo compor con esso loro la pace, per ordinario sempre desiderata da quei che guerreggiano con inimico più potente. E sappiate che di tanta importanza è questa mia avvertenza, che ardisco dire che solo da lei riconosco la maggior parte della mia grandezza: mercé che niuno acquisto, per grande che egli si sia, meritamente può paragonarsi alla perdita gravissima che delle cose sue fa il prencipe, quando con l'ostinata guerra di molti anni agguerrisce l'inimico suo; e nelle differenze che da alcun tempo in qua ho avute con gl'imperadori di casa d'Austria, mi son contentata di leggermente pelarli, non di affatto debellarli, non solo per la potentissima cagione, che vi ho detta, di non agguerrir i Germani e gli Ungheri, nazioni valorose, nate alle armi e per loro natural instinto avide de' pericoli della guerra, ma perché con la lunga sperienza sono finalmente venuta in cognizione che il dilatar gl'imperi non, come molti scioccamente ambiziosi credono, sta posto nello scorrer in un anno co' suoi eserciti moltitudine grande di province, ma poche, e quelle sicuramente far sue. Perché, siccome l'ingrassar un corpo umano non consiste nel mangiar molto, così il felicemente ingrandir gli Stati non dipende dal far acquisti infiniti; ma e l'ingrassare un uomo e il dilatar gl'imperi tutto dipende dal mangiar poco e digerir molto. E certo con molta ragione: perché il mantener gli Stati con le armi novellamente soggiogati e negocio sommamente laborioso, e anco allora grandemente difficile, quando la nazion domata è imbelle. Perché la mutazione di un prencipe naturale in un straniero, e allora particolarmente ch'egli è di religione e di nazion diversa, così a' popoli è odioso basto, che con molta difficoltà si assuefanno a portarlo. Ma sopramodo difficilissimo è il mantenere uno Stato nuovamente soggiogato, che abitato sia da popoli feroci e bellicosi, anco allora che, affatto essendo distrutto e mancato il prencipe loro, non hanno a chi ricorrere; ma quando altri occupa una provincia di un prencipe potente, al quale non solo rimanghino forze da difender lo Stato che gli è avanzato, ma da ripigliar quello c'ha perduto, tutto quello che si acquista è di durissima digestione e quasi d'impossibil mantenimento; ma siccome ogni cibo, ancorché difficilissimo ad esser digerito, si concuoce bene, se altri moderatamente ne mangia, così gli acquisti de' popoli bellicosi e a' quali in grandezza vive il prencipe loro antico, deono esser piccioli: tutto affine di ben digerirli e di far i popoli novellamente soggiogati di nemici amici, di stranieri naturali. Di più ho anco usato per corto tempo di far guerra a quel prencipe, la ruina del quale, tornando in depressione di altri potentati grandi, soverchie gelosie di Stato potea cagionare; e per questa sola cagione non ho continovata la guerra che contro la casa di Austria mossi ultimamente in Ungheria, perché la gelosia della perdita di Vienna, riputata l'antimurale della Germania e dell'Italia, sicuramente poteva tirarmi addosso le forze tutte unite dell'imperio di Alemagna e de' prencipi italiani. E l'error gravissimo, che commisi con l'acquisto infelicissimo dell'isola di Cipro, chiaramente mi fece conoscere il danno che mi possono far le leghe cristiane, perché per un'isola, che posso chiamar diserta, nella rotta navale che mi fu data agli scogli Curzolari, perdetti quella riputazione delle cose di mare, che Iddio sa quando ricoverarò mai: perdita che molto più mi ha nociuto, che giovar non mi possono sette regni di Cipro. — Ringraziarono allora que' politici la Monarchia ottomana; la quale disse loro che nelle occorrenze la ricercassero di tutto quello che mai avessero desiderato da lei, ché molto liberamente avrebbe data loro ogni soddisfazione: perché essi sapevano la teorica politica studiata ne' libri, e che ella, ancorché ignorante delle buone lettere, poteva vantarsi di saper leggere nelle cattedre quella soda e buona pratica politica, che s'imparava nell'atto di governar gli Stati, nell'esercizio di maneggiar le guerre.</p></div2>
<div2 type="capitolo">
<head>Ragguaglio LXXXI</head>
<argument><p>I popoli virtuosi dello Stato di Apollo, dopo l'avere al pubblico tesoriero di Sua Maestà fatto il solito donativo di un milione di concetti, conforme il costume loro le chiedono una grazia.</p></argument>
<p>Quei, ch'esatta cognizione hanno delle cose di questo Stato, sanno che i virtuosi di Parnaso alla Camera reale non solo pagano la decima dei frutti tutti degl'ingegni loro, ma il censo tassato secondo il talento di ciascuno. Ond'è che il fecondissimo Ovidio a' pubblici riscuotitori ogni anno paga otto elegie, Vergilio ottanta versi eroici delle stampe, Orazio cinque ode, Marziale undici epigrammi, e così gli altri secondo la tassa loro. Oltre ciò i virtuosi ogni triennio sotto nome di donativo (donativo però che, non dandosi di buona voglia, senza perder il modesto suo nome, si può esigere dagli sbirri, tôrre i pegni e venderli all'incanto) al tesoro delfico pagano un milione di concetti, i quali dalle serenissime muse con mano liberalissima sono dispensati poi a que' poveri letterati, che, privi d'invenzione, per la sola pronta volontà che mostrano di avere verso le buone lettere, si rendono degni di essere aiutati; ed è solito che, nell'occasione di tanto donativo, Sua Maestà la liberalità de' suoi virtuosi ha costume di sempre contracambiare con alcune grazie, che a' letterati è conceduto dimandarle. Di modo che la settimana passata, dapoiché fu raunato il donativo, in una generale lor congregazione deliberarono i virtuosi che ad Apollo si chiedessero sei grazie; le quali tutte furono poste in un memoriale che doveva esser presentato, quando la forbita classe de' virtuosi politici avvertì ognuno che nelle occasioni di chieder grazie a' prencipi per meriti che si pretendono da essi, facea bisogno fuggir l'errore di domandar molte cose: non solo perché la moltitudine delle grazie che si desiderano annoiano i prencipi, facilissimi a disgustarsi nelle occasioni di pagar gli obblighi, ma perché chi molte cose chiede, sempre accade che suol esser compiaciuto delle più leggieri; che però sagace e molto prudente risoluzione era in casi tali fare instanza di ottener una sola grazia: avvertendo però ch'ella fosse rilevante, la quale senza nota di molta ingratitudine in occasioni tali dal prencipe non poteva esser negata. L'avviso de' politici dall'università tutta de' virtuosi fu lodato e seguitato. Onde il giorno seguente a Sua Maestà furono mandati gli eccellentissimi Bernardino Biscia e Tiberio Cerasi avvocati dell'università de' virtuosi; i quali, presentato ch'ebbero ad Apollo il donativo, umilissimamente losupplicarono che nel proveder de' giudici a' suoi tribunali e di altri officiali ai pubblici magistrati, rimanesse servito di far scelta di uomini di natura benigna, di genio cortese, d'ingegno mansueto e di animo paziente: e che certi umori eterocliti, rotti, bizzarri, superbi, insolenti e così bruttamente bestioni, che col loro sconcertato e mal composto cervellaccio i miseri litiganti ponevano in travagli e in agonie maggiori che non facevano le liti stesse, gli piacesse di mandar per sopracomiti e auditori delle galee ad esercitar co' schiavi quel loro squinternato talento, che tanto era insopportabile agli uomini liberi.</p></div2>
<div2 type="capitolo">
<head>Ragguaglio LXXXII</head>
<argument><p>I popoli dell'Arcadia per alcuni nuovi dazi pubblicamente essendosi sollevati contro il prencipe loro, egli, col dar in poter loro l'arcigogolante che glieli aveva persuasi, accortamente li quieta.</p></argument>
<p>Il prencipe dell'Arcadia, signore da' suoi popoli molto amato e riverito, da uno scelerato arcigogolante alcuni mesi sono si lasciò persuadere d'imporre a' suoi sudditi alcune nuove gabelle; e accadde che i popoli, dopo l'essersi più volte col prencipe loro acerbamente querelati contro quell'arcigogolante, e fatto instanza che come uomo perniziosissimo dal suo Stato fosse cacciato, e che le gabelle, per conseglio di lui imposte, si annullassero, accortisi che le preghiere erano senza frutto, e che nella riverenza che essi portavano al prencipe loro gli strapazzi degl'ingordi riscuotitori crescevano, come sempre accader suole quando i superiori mostrano di poca stima fare delle querele e di poco prezzare i richiami de' popoli, la loro pacienza vinta si convertì in tal furore, che, avendo tutti pigliate le armi e pubblicamente essendosi ribellati, co' disordini determinarono di por rimedio agl'inconvenienti. Onde in quel furore i riscuotitori dei nuovi dazi furono prima maltrattati, e appresso, il fuoco degli sdegni popolari avendo levata fiamma grande di sedizione, assediarono il prencipe nella ròcca, ove egli per maggior sua sicurezza poco prima si era ritirato; né di tanta insolenza contentandosi, la plebe infuriata mali maggiori minacciava, se tosto non se le dava la soddisfazione che desiderava. Nell'angustia di quei travagli, co' suoi più confidenti stava il prencipe consultando quale dei due partiti fosse stato il men vergognoso: o cercar di salvarsi con la fuga, o con l'annullazione delle nuove gabelle disarmare il popolo; quando la nuova di quella sollevazione, e il pensiere che aveva il prencipe di quietar con tanta sua indignità quei tumulti, fu fatta sapere ad alcuni prencipi vicini: i quali, benissimo conoscendo che ne' rumori della sollevazione dell'Arcadia si trattava degl'interessi loro, con le loro corti armate montarono subito a cavallo, ed entrarono nella ròcca, dove trovarono il prencipe dell'Arcadia che pur allora facea distender l'editto della rivocazione delle gabelle. Questi signori strettamente pregarono il prencipe che né a se stesso né agli altri baroni suoi vicini volesse fare il torto e la vergogna grande di perdersi d'animo in quella sollevazione di popolo; perché troppo scandaloso esempio si sarebbe dato a' sudditi degli altri prencipi vicini, quando si fosse veduto che 'l popolo dell'Arcadia per occasione di gabelle essendosi contro il suo prencipe sollevato, con lo spavento e con la violenza delle armi l'avessero indotto a rivocarle. Che però col sangue e fino all'emissione degli ultimi spiriti difendesse quella sua autorità, che altri prencipi, in frangenti molto maggiori e più spaventevoli, tra mille pericoli talmente avevano mantenuta illesa, che alle angherie, ai dazi e alle gabelle avevano data così lunga vita, che, non trovandosi uomo che con verità avesse potuto affermare di averne veduta morir pur una sola, dalle nazioni tutte anco quelle che per corto e limitato tempo erano state imposte venivano stimate immortali. Dissero anco que'signori al prencipe ch'egli doveva raccordarsi che la plebe, che in tutti i suoi desideri era insaziabile, col brutto esempio dell'annichilazione delle nuove gabelle facilmente averebbe pigliato animo di domandar l'estinzione delle vecchie. Tutte cose che in quel suo urgente bisogno l'ammonivano a quietar i popoli sollevati col rimedio ordinario, da' prencipi grandi felicemente praticato, di dar l'inventor delle gabelle in poter della plebe, affine che con la ruina di colui si quietassero i rumori, che aveva consegliato il male: rimedio che dissero tanto più essere stato sicuro, quanto i popoli, che per somigliante cagione si sollevavano, molto bene somigliavano que' cani, che, rabbiosamente latrando ad alcuno, con la soddisfazione poi di mordere il sasso che, contro loro essendo stato avventato, malamente li aveva percossi, si vedevano quietare. A questi prencipi rispose il signor dell'Arcadia ch'egli benissimo conosceva il conseglio che li davano esser buono, ma che troppo li pareva ingiusto. Replicò allora uno di que' prencipi che negli estremi bisogni faceva bisogno aver cuore da saper usar gli unguenti da cancheri. Abbracciò allora il signore dell'Arcadia il partito proposto, e incontinente per tutto lo Stato suo fece pubblicar un editto, nel quale si diceva che, da quello scelerato arcigogolante essendo egli malamente stato sedotto, volea che 'l suo dilettissimo popolo, che da lui tanto si chiamava offeso, di quel sedizioso facesse quella rigorosa giustizia che si conveniva; e poco appresso quel miserabile inventor di angherie fu dato in poter della plebe arrabbiata: la quale a guisa di fiera co' denti prima, poi con le mani e alla fine con ogni sorte di armi talmente lo dilaniò, che, di lui avendo fatti più pezzi, come triunfatrice lo strascinò per tutte le strade della città. Il che fatto, il prencipe aprì le porte della ròcca, e dal popolo tutto, che allegro corse a baciarli la mano, del contento ch'aveva dato loro fu ringraziato; ed egli, nella sua buona grazia ricevendo tutti, nell'esazione de' nuovi dazi continovò pacificamente, i quali dal popolo, per quella vendetta già soddisfatto, di buonissimo animo furono pagati. Tanto dell'ignorante plebe è proprio arrabbiatamente mordere il dardo ch'ha fatta la ferita e affettuosamente baciar la mano che l'ha avventato.</p></div2>
<div2 type="capitolo">
<head>Ragguaglio LXXXIII</head>
<argument><p>Marco Porzio Catone, mentre riprende Salustio Crispo che adulato avesse Tiberio imperadore, da lui riceve una molto severa correzione di esser troppo ostinato.</p></argument>
<p>A tutti quelli, che càpitano a questa corte, infinita maraviglia arreca il vedere che Marco Porzio Catone (soggetto così celebre, che dagli scrittori tutti, per integrità di vita, per severità di costumi, per prudenza d'ingegno e per un svisceratissimo amore che sempre verso la sua patria fu conosciuto in lui, con ogni sorte di più esaggerato encomio vien celebrato ed esaltato fino alle stelle) da Sua Maestà poi non venga tenuto in quel credito, che par che meriti un soggetto di tanto grido; perché, ancor ch'egli, fino dal primo giorno che fu ammesso in Parnaso, da Apollo abbia sempre ambiti carichi onorati, tuttavolta giammai non ha potuto ottenerne alcuno: anzi i primi letterati di questa corte, che straordinariamente l'hanno favorito, in Sua Maestà chiaramente hanno scoperto un animo risolutissimo di non voler in modo alcuno servirsi di tal uomo. Cagione di questa così ferma deliberazione, per quanto riferiscono gli speculativi, è che, per ogni verso avendo Apollo ben squadrato l'animo e il genio di Catone, Sua Maestà ha simil soggetto in concetto di uomo impertinente, superbo, impetuoso e fino per un cervellaccio bizzarro di prima impressione, colmo di buona volontà e di cattivo giudicio, e per uomo che tutto sia zelo impastato d'imprudenza: qualitadi odiosissime appresso Apollo, il quale error perniziosissimo stima dare a simil bestioni que' carichi pubblici, che solo deono esser conferiti ad uomini manierosi e così lontani dal vizio bruttissimo di disgustare i negozianti, che principalissimo officio loro sappiano essere il dar ad ognuno, almeno di parole, compitissima soddisfazione. Questo Catone due giorni sono s'abbattette quando Salustio Crispo, intimo servidore di Tiberio, non solo apertamente adulava il suo signore, ma che, per ottener da lui un carico molto principale, fino si era umiliato ad alcuni più vili soggetti di corte, ma però molto cari all'imperadore. Della qual vile azione tanto mostrò Catone di rimaner scandalizzato, che, gravemente riprendendo Salustio, li disse che col solo mezzo del merito da' prencipi altri doveva cercar di ottener le dignitadi: e che agli uomini virtuosi quel carico riusciva vergognosissimo, che col favore di gente indegna si avevano procacciato: e che l'azione di aver lodato un pari di Tiberio, da tutti conosciuto viziosissimo, altrettanto biasimo gli aveva arrecato, quanta lode gli averebbe acquistato se, col riprenderlo, delle sue colpe l'avesse fatto accorgere. A questa correzione, senza punto alterarsi di animo, così rispose Salustio: — Non sempre, Caton mio, l'esser libero giova in questo mondo e altrui apporta la riputazione che credi; e così come sciocca cosa è seminar nella sterile arena, così ogni buon conseglio è gettato, quando egli vien dato a gente ostinata e dove altri non ha speranza di poter far frutto; mercé che "<foreign lang="lat" rend="italic">suadere principia quod oporteat, multi laboris, assentatio erga principem quemcumque sine affectu peragitur</foreign>". Ma in questi casi fa bisogno accompagnar la bontà con la prudenza: e chi non ha ingegno da saper accommodar la vela de' suoi interessi ad ogni favorevol vento che spiri, è sciocco se egli si pone a navigare il tempestoso mare delle corti; nelle quali quegli ostinati, che l'ingegno loro non sanno accommodar al luogo, al tempo e alle persone, o vi affogano il primo viaggio che essi fanno, o tutto il tempo della vita loro, senza che giammai possano pigliare il porto de' bramati loro desidèri, sono veduti corrervi pericolose borasche. E sappi, Catone, che da ognuno come grandemente sciocchi a dito sono mostrati quelli, i quali, avendo bisogno dell'opera altrui, solo per voler star ne' puntigli del convenevole e negli scrupoli della riputazione, stroppiano la sostanza de' negoci loro. E la somma saviezza di un perfetto cortigiano sta posta in aver l'ingegno risoluto da saper far una mescolanza di costumi di tutte le sorti, senza la qual arte impossibile è nelle corti ottener cose buone. E colui che giunge alla bramata grandezza di ottener una dignità principale, un magistrato grande, molto più da ognuno vien ammirato per la dignità che possiede, che vilipeso per lo mezzo che ha tenuto per conseguirla; e ogni macchia d'indignità, che si commetta per migliorar la sua condizione, molto eccellentemente altri lava, se la nuova dignità ottenuta col solo istromento della vera virtù saprà esercitare. E il voler, come veggio che fai tu, predicar la castità ne' chiassi, il digiuno nel carnevale, altro non è che far musiche ai sordi e con le torce voler far lume a' ciechi; e di questo, ch'io dico, non altro testimonio voglio che il tuo: il quale nella republica romana, dove aperta professione facesti di correttor maggiore della stampa, malamente precipitasti lo stato tuo privato, senza che giammai ti venisse fatto di accommodar le cose pubbliche.</p></div2>
<div2 type="capitolo">
<head>Ragguaglio LXXXIV</head>
<argument><p>Per un suo nuovo editto avendo Apollo a' poeti proibito il poter più ne' versi loro cantar animale alcuno favoloso, per l'instanza grande che ne fecero i medesimi, Sua Maestà contando la rivocazion di lui.</p></argument>
<p>Quattro giorni sono, di espresso ordine d'Apollo il pretore urbano di Parnaso a suon di trombe ne' luoghi consueti fece pubblicare un editto di questo tenore: "Che, in modo alcuno non volendo Sua Maestà tollerare che nella mente degli uomini, che solo dee esser albergo di una incorrotta verità, da alcuno vi sia seminata la bugia, essendoli pervenuto agli orecchi che i poeti negli scritti loro per veri avevano pubblicati i tritoni, i basilischi, gli alicorni, le sirene, gl'ippogrifi, le fenici, le sfingi, i centauri e altri animali, i quali cosa chiara era che la madre natura giammai non aveva avuto pensiere di procreare al mondo; e che dalla pubblicazione di cose tanto favolose nascevano molti miti, intendendosi particolarmente che alcuni notorii barri avevano cominciato a far mercatanzia dell'osso dell'alicorno, il quale a prezzo molto caro vendevano alle persone semplici: per quel suo perpetuamente valituro editto, gli animali e le altre cose dette di sopra dechiarava espresse bugie, favole e invenzioni mere poetiche. Che però comandava che i poeti dovessero per l'avvenire astenersi dal commettere così fatti disordini, e che ne' versi loro cosa alcuna non potessero cantare, che veramente prodotta e creata non si vedesse dalla natura, sotto pena a' contraffattori dell'esilio da Parnaso". Talmente per così fatta novità si alterarono i capricciosi ingegni de' poeti, che subito si radunarono nell'accademia loro: dove di comun consenso elessero l'eccellentissimo Iacopo Sannazzaro, affine che facesse istanza per la rivocazione di quell'editto, tanto alle poesie loro pregiudiciale. Si presentò subito il Sannazzaro avanti il pretore, col quale acerbamente si dolse che, in un secolo pieno di tante bugie, solo si attendesse a proibire le virtuose invenzioni de' poeti: cosa degna di tanto maggior considerazione, quanto, dai poemi levandosi le invenzioni delle cose favolose, si toglieva loro l'anima stessa; e che i poeti, obbedientissimi ad ogni cenno di Sua Maestà, di buonissimo animo si sarebbono sottoposti alla rigorosità di quell'editto, quando egli fosse stato universale; e che molto noto ad ognuno era che infinite cose e con encomi di molta riputazione da' migliori letterati di Parnaso si nominavano per vere, che pur non si trovavano tra gli uomini; e che 'l dechiararle e pubblicarle false cosa altrettanto grata quanto utile sarebbe stata al genere umano. Al Sannazzaro rispose il pretore che liberamente propalasse quali erano quelle cose che con ammirazione per vere si nominavano in Parnaso, che poi erano favolose; perché Apollo, appresso il quale non si dava eccezione di persona, le averebbe fatte comprendere nell'editto. Disse allora il Sannazzaro: — Gli uomini non interessati, le persone che più amino le pubbliche commoditadi che i privati interessi, gli officiali che non sieno schiavi delle loro passioni, i prencipi liberi dall'ambizione di soverchiamente bramar le cose altrui, pubblicamente non si dice che a migliaia ne vivono nel mondo? E pur, più che ad ogni altro, alla Maestà di Apollo è noto se nell'Egitto, nelle Arabie o in altra parte della terra si truovino così fatte fenici. — Che però anco queste chimere inserisse Sua Maestà nell'editto; che, essendo la legge universale, i poeti non avrebbono avuta giusta cagione di dolersi. Dopo queste parole il pretore si presentò subito avanti Apollo, al quale fece saper la domanda fatta dal Sannazzaro. Dal medesimo pretore si è risaputo che per l'istanza del Sannazzaro tanto rimase Apollo maravigliato, che al pretore disse queste formali parole: — Ora m'avveggio che le querele de' poeti sono giuste, e che l'editto mio non è universale; però senza indugio alcuno rivocatelo, ché più tosto voglio fare a me questo poco onore di mostrare a' miei letterati di aver con poca considerazione proceduto alla pubblicazione dell'editto, che bruttamente svergognare il genere umano con far saper alle genti che gli uomini assolutamente disinteressati sono favolosi.</p></div2>
<div2 type="capitolo">
<head>Ragguaglio LXXXV</head>
<argument><p>Giovan Girolamo Acquaviva, duca di Atri, dopo l'aver superata una grandissima difficoltà, con grandissimo suo onore è ammesso in Parnaso.</p></argument>
<p>Nell'assemblea de' virtuosi, che 'l giovedì della settimana passata per questo solo effetto fu tenuta, furono prima lette le lettere credenziali del gentiluomo che a questa corte ha inviato l'eccellentissimo signor Giovan Girolamo Acquaviva, duca di Atri: il quale, facendo poi la sua ambasciata con molto acconce parole fece instanza che 'l duca suo signore fosse ammesso in Parnaso; e nella medesima assemblea con mirabile diligenza furono esaminati i meriti virtuosi del duca, sopra i quali fu avuto maturo discorso. E perché quel nobilissimo signore versatissimo fu trovato in tutte le scienze più nobili, e che nelle matematiche era pervenuto al colmo della suprema eccellenza, di ordine espresso di Sua Maestà, parzialissima di questa nobilissima famiglia, nella quale par che le buone lettere più tosto sieno ereditarie che col lungo studio di molte fatiche ne faccino acquisto, fu creato sopraintendente dei triangoli e lineator maggiore di Euclide: appresso poi li fu decretata la solita cavalcata. E percioché i baroni poeti e gli altri prencipi letterati della fecondissima Partenope con le loro superbissime livree in numero molto grande l'accompagnarono, la pompa nel vero fu nobilissima e degna di un prencipe di tanto merito. Ma superò tutte le maravigle l'essersi veduto che 'l duca longo ragionamento ebbe con Omero e con Pindaro senza adoprar il Valla o altro interprete: azione per certo gloriosa in questi tempi, e che tanto maggior gloria arrecò al duca, quanto i virtuosi di Parnaso considerarono che le buone lettere che si trovavano in quel prencipe, erano di quelle soprafine, che tanto riguardevoli rendono quelli che se ne vestono, perché non per necessità di comprarne il pane, o di esse, come accade a molti, servirsi per patrimonio, ma solo affine di non essere, ancorché nato di sangue illustre e con molte ricchezze, riputato in questo mondo un plebeo ignorante e un mendìco senza lettere: mercé che quel signore stimo sempre che la perfetta nobiltà e le vere facoltadi fossero poste nella sola virtù. Di già il duca con la sua nobilissima cavalcata era pervenuto nella Via sacra, quando per un pubblico cursore a nome di Sua Maestà li fu fatto sapere che ritornasse indietro, perché impedimento tale si era scoperto in lui, che per vigore delle pragmatiche pegasee non poteva goder la virtuosa stanza di Parnaso. Per l'avviso di nuova tanto infelice il Rota, il Tansillo e molti altri prencipi poeti napolitani della prima classe corsero subito ad Apollo; e seppero che l'impedimento nasceva perché l'illustrissimo signor Ottavio cardinal Acquaviva, allora ch'egli nella corte romana era prelato, vi aveva esercitato il carico di mastro di casa del sommo pontefice Gregorio decimoquarto. Perché fin dall'ora che in Parnaso si riseppe che le già tanto, magnifiche corti de' prencipi, per le sottili invenzioni di più pitocchi maestri di casa, si erano appestate del morbo della sordidezza, del contagio di una brutta avarizia, con un suo molto severo editto proibì che per lo tempo avvenire non solo quei che nelle corti attualmente avevano esercitato l'odioso carico di mastro di casa giammai non potessero essere ammessi in Parnaso, ma che i loro ascendenti, i descendenti e collaterali, fino al quarantesimo grado <foreign lang="lat" rend="italic">inclusive</foreign>, perpetuamente ne fossero esclusi. Grave travaglio nell'animo del duca cagionò quell'infelice intoppo; ma, perché quell'editto molto tempo prima gli era noto, anco preveduta aveva la difficultà che gli sarebbe fatta in Parnaso: di modo che, per superare ogni intoppo, una lettera si cavò di seno di sua mano scritta a suo figliuolo, nella quale espressamente gli proibiva d'accettar quel carico. Ma in questa corte così odiosa è la materia de' mastri di casa, che la lettera della giustificazione del duca nemmeno fu letta, non che avuta in alcuna considerazione. E già il negocio affatto era disperato, e la cavalcata cominciava a ritornare indietro, quando Cesare Caporali, poeta che, per aver dalla casa Acquaviva ricevuti benefici segnalati, molto le si trovava obbligato, corse ad Apollo: al quale fece ampla fede che l'illustrissimo signor Ottavio, così come nato era di animo splendidissimo, così mai sempre vivuto era alla liberale, e non per qualità di genio spilorcio e nato agli avanzi da quel liberalissimo pontefice fu posto nel carico di maestro di casa, ma solo con la dignità di quel grado tanto onorato per mostrarlo alla corte soggetto purpurando, come poco dopo succedette; e che mentre egli esercitò quel carico, non altra cosa maggiormente gli premette nell'animo che lautamente pascere i virtuosi, proteggere i letterati e beneficar i meritevoli. Generosità ch'egli con tanta liberalità e grandezza di animo esercitò sempre, che, essendosi avveduto che alcuni ribaldi canevari nelle cantine pontificie l'acqua mischiavano nel vino, con un severo e nobilissimo editto, che finora rigorosamente era osservato, comandò che ad alcuno per l'avvenire non più fosse lecito tener acqua in quelle cantine. Così grande fu il contento che ad Apollo diede questo decreto, che comandò che dal Cresci, famoso scrittor milanese e primo maiusculario della biblioteca delfica, a lettere d'oro cubitali fosse subito scritto, e volle che a laude, a gloria e ad onore della virtuosissima casa Acquaviva e per riputazion del duca, che di così pregiato figliuolo aveva arricchito il presente secolo, avanti lui fosse portato nella cavalcata, che fu la più nobile e la più ammirata cosa che si vide in lei. E, per colmare le contentezze del duca e gli splendori della eccellentissima sua casa, all'illustrissimo signor Ottavio cardinal Acquaviva decretò sua Maestà il nobilissimo titolo di "Mecenate", e ieri per corriere espresso li mandò le bolle spedite "<foreign lang="lat" rend="italic">in forma dignum</foreign>".</p></div2>
<div2 type="capitolo">
<head>Ragguaglio LXXXVI</head>
<argument><p>Il duce della Laconia, per vendicarsi col braccio della giustizia contro un senatore molto principale del suo Stato di alcuni privati disgusti ricevuti da lui, a Flaminio Cartaro, suo giudice criminale, comanda che sopra alcuni capi datili da lui severamente lo processi; ed egli niega di volerlo ubbidire.</p></argument>
<p>Il duce della Laconia, per vendicarsi di alcuni disgusti che pretendeva di aver ricevuti da un principal senatore del suo Stato, sotto altri pretesti col braccio della giustizia cominciò a travagliarlo; di modo che, avendolo fatto carcerare, a Flaminio Cartaro, eccellente criminalista orvietano, che per giudice criminale lo serviva, comandò che severo processo li formasse contro: e in iscritto alcuni capi li diede, sopra i quali doveva esaminarlo. Il Cartaro, considerata ch'ebbe la qualità del personaggio contro il quale egli doveva procedere, e i delitti che contro lui si pretendevano, facilmente venne in cognizione che 'l duce sotto color di giustizia contro quell'uomo segnalato voleva sfogar la rabbia dell'odio suo privato. E perché azione indegna di un suo pari stimò il servir per ministro delle altrui passioni, sapendo che 'l brutto eccesso di procacciarsi la buona grazia de' prencipi ingiusti con lo spargimento del sangue degli uomini innocenti in brieve tempo da Iddio e dagli uomini severamente veniva vendicato, più tosto che con azion alcuna brutta macchiar la sua riputazione, fece quella generosa risoluzione, che da' giudici, che si truovano in frangenti tali, deve essere immitata: perché di notte essendosi fuggito di Laconia, sei giorni sono giunse a questa corte. Il duce de' Laconici, come prima della fuga e del viaggio tenuto dal Cartaro ebbe notizia, ad Apollo spedì subito due suoi ambasciadori; i quali appresso Sua Maestà gagliarda istanza hanno fatta che per gravissimi interessi di Stato il Cartaro sotto buona custodia fosse ritenuto e appresso consegnato al prencipe loro. Apollo, che, prima di far deliberazion alcuna, dal Cartaro medesimo volle essere informato della verità del fatto come passava, nella stessa audienza di quelli ambasciadori lo fece chiamare, e lo ricercò della cagione della sua improvisa e ascosa fuga dalla Laconia. Minutamente e con aperta verità ad Apollo raccontò il Cartaro quanto col duce de' Laconici gli era accaduto; e soggiunse poi che in qualsivoglia Stato di prencipe ereditario egli nel giudicare averebbe eseguita la volontà del suo signore, ma che in un principato elettivo come il laconico, dove così era vero che "<foreign lang="lat" rend="italic">brevi momento summa verti possunt</foreign>", che in un baleno vi si vedeva comandare chi poco prima aveva ubbidito, e dove i prencipi nuovi per l'ordinario o erano di genio diverso o di contraria fazione ai passati, allora che 'l prencipe non solo per passione di odio privato, ma giustamente ancora travagliava soggetto alcuno grande, non doveva trovar né giudici né notai né sbirri che volesser servirlo: mercé che i prencipi nuovi, i quali per l'ordinario non approvano le azioni dei passati, allora che non possono batter l'asino del prencipe defunto, la rabbia tutta dell'odio loro crudele sfogano contro il basto del giudice ch'hanno nelle mani. E che ne' delitti comandati dagli uomini grandi ed eseguiti dai piccioli, verissimo era il trito proverbio che "solo gli stracci andavano all'aria": mercé che lo sfogar il veleno dell'odio rabbioso contro il sasso, quando non si poteva mordere la mano che l'aveva avventato, non era costume solo de' cani insensati, ma degli uomini ancora ch'avevano giudicio. E che la sua dottrina intanto era vera, ch'egli parlava loro con l'infelice esempio di un caso seguìto nella persona di un famosissimo dottore da Castel bolognese, contro il quale si scaricò la tempesta di quella rabbia, che non fu possibile isfogare contra que' cani grossi che buoni denti avevano da mordere.</p></div2>
<div2 type="capitolo">
<head>Ragguaglio LXXXVII</head>
<argument><p>Alcuni prencipi di questo Stato ad Apollo avendo presentato un libro della <title>Ragion di Stato</title>, i virtuosi di Parnaso, che non approvarono la diffinizione che in esso si dava alla ragion di Stato, ne pubblicano una nuova, a quei prencipi sopramodo odiosa.</p></argument>
<p>I maggiori prencipi di questa corte con applauso grandissimo due giorni sono ad Apollo presentarono un libro che trattava della ragion di Stato, e gagliarda istanza fecero che, come opera meritevolissima, fosse posta nella biblioteca delfica. Apollo, al quale benissimo è noto quanto i prencipi in sommo orrore abbiano quegli scritti, che, trattando materie di Stato, agli uomini semplici scoprono gli animi, i costumi e gl'intimi sensi loro, grandemente maravigliato rimase, quando vide che i medesimi facevano istanza ch'ella fosse pubblicata al mondo; e, come in casi somiglianti accader suole, gravemente sospettò che que' prencipi in così fatto negocio ascondessero qualche occulto loro fine: di maniera tale, che, conforme l'ordinario costume di questa corte, il libro fu consegnato a' signori censori bibliotecari, i quali con altrettanta diligenza lo considerarono, quanto anch'essi di qualche inganno grandemente temevano: del quale si avvidero subito. Onde gli eccellentissimi signori censori il giorno appresso riferirono a Sua Maestà che que' prencipi con interesse loro gravissimo tanto celebravano il libro della ragion di Stato che le avevano presentato, perché, per entro il libro solo trattandosi della politica in genere, in lui menzion alcuna non si faceva di quella ragion di Stato che altrui prometteva il titolo; e che, la ragion di Stato essendo parte della politica, l'autor del libro nondimeno astutamente, e forsi pregato o corrotto da' prencipi, le aveva data la speciosa diffinizione che a tutta la politica si conveniva, avendo detto che la ragion di Stato era "cognizione di mezzi atti a fondare, a mantenere e ad ampliare uno Stato": con la quale inorpellata diffinizione cosa buona si era forzato di far parer altrui quella ragion di Stato, che gli uomini dotti, e più timorati di Iddio che innamorati de' prencipi, liberamente avevano detto esser una legge del diavolo. Ad Apollo sopramodo dispiacque la falsità usata da quell'autore, e incontanente comandò che a quel libro, per altro elegantissimo, fosse levato il titolo di <title>Ragion di Stato</title>, e che li fosse posto quello della <title>Politica</title>; di che pessimamente mal soddisfatti rimasero que' prencipi. A' quali infinitamente si aggravarono i disgusti, quando poco appresso un politico di molto grido con ottime ragioni rifiutò quella erronea diffinizione data alla ragion di Stato, e, pubblicandone una nuova, disse la ragion di Stato essere una legge utile agli Stati, ma in tutto contraria alla legge d'Iddio e degli uomini: diffinizione che, a lettere di oro scritta e affissa poi nelle colonne del portico peripatetico, da' letterati tutti di Parnaso così per grandemente vera fu approvata, come in estremo empia. I prencipi, stimando che solo per oltraggio loro quella nuova diffinizione fosse stata pubblicata, talmente se ne sdegnarono, che fino vi fu chi consegliasse l'armarsi contro i letterati e co' pugnali in mano terminar quella importante differenza; quando i più saggi addolcirono gli animi infelloniti de' più bizzarri, e unanimemente si presentarono tutti avanti Apollo: dove il famosissimo re di Francia Lodovico duodecimo, a nome pubblico ragionando a Sua Maestà, acerbissimamente si dolse che dai letterati alla ragion di Stato fosse stata data diffinizione affatto empia e scelerata, la quale, quando tosto da Sua Maestà non fosse riprovata, gli Stati loro tutti era per empir di una bruttissima confusione. Al re Lodovico rispose Apollo ch'egli d'allora la diffinizione da' suoi virtuosi ultimamente data alla ragion di Stato dechiarava grandemente scandalosa, in infinito empia; ma che, per proveder a' mali che per occasione di così libera diffinizione tra' popoli loro si fossero potuti suscitare, non buona medicina era il palliarla, come fatto aveva l'autor del libro, con le belle parole, perché i mali non si medicavano con occultarli; e che ed egli e tutti i prencipi ancora verissima averebbono confessata la diffinizione che tanto mostravano di aver in spavento, quando avessero voluto ricordarsi che, allora ch'essi azione alcuna facevano per l'impietà sua dalla legge d'Iddio e degli uomini grandemente discordante, se poi accadeva che da alcuno fossero domandati della cagione che spinti gli aveva ad operar cose tanto empiamente inique, chiaramente rispondevano averle fatte per ragion di Stato. Si voltò poi Apollo verso Lodovico duodecimo, e così li disse: — Lodovico, per meglio chiarir voi e tutti questi prencipi che qua veggio radunati, della verità ch'io dico, mi piace di servirmi dell'esempio di una delle vostre azioni: il quale chiaramente vi farà conoscere la diffinizione della ragion di Stato pubblicata da' miei letterati, la quale ora tanto vivamente impugnate, esser vera. Voi sapete che la prima vostra moglie fu sorella di Carlo ottavo, nel regno di Francia vostro precessore; e anco so che vi ricordate che aderiste alla congiura fatta da Francesco duca di Bertagna, da Carlo duca di Borgogna e da molti altri signori grandi contro il regno di Francia; e che dal re Carlo, vostro cognato, foste fatto prigione; e che, mentre come a ribello si trattava di levarvi la vita, le efficaci preghiere della vostra moglie ve la salvarono. Sapete ancora che, poco appresso essendo morto Carlo, voi li succedeste nel regno; e che, per far le nozze con la reina vedova, stata moglie di Carlo, faceste divorzio con la vostra prima moglie, palliato da voi col pretesto che lo sponsalizio, che faceste con principessa tanto grande, fu forzato: quasi che la sorella di così gran re con violenza facesse bisogno maritarla ad alcuno. Voi stesso, Lodovico, benissimo conoscete che questo divorzio non si accorda con la legge di Iddio, non con quella delle genti; rispondetemi ora, qual cagione v'indusse a scacciar dal vostro letto quella moglie, dalla quale voi stesso confessate di aver ricevuta la vita. — Liberamente ad Apollo rispose il re Lodovico che senza dubbio alcuno la ragion di Stato così l'aveva violentato, perché la reina vedova di Francia, avendo la nobilissima dote del ducato di Bertagna, affine che quella provincia tanto importante, e dalla quale per lo passato la Francia aveva ricevuti mali grandi, non tornasse a disunirsi dal suo regno, aveva affettato quel matrimonio. — Vedete dunque — soggiunse allora Apollo — che quelle nozze, che voi conoscevate che non si accordavano né con la legge d'Iddio né con quella degli uomini, faceste violentato dalla ragion di Stato: chiaro esempio che fa conoscere a voi e a tutti questi prencipi verissima essere la diffinizione, che dell'empia ragion di Stato hanno pubblicata i miei letterati. Ora dunque che in piena cognizione siete venuti della bruttezza e della molta empietà di lei, sappiate che il vero rimedio che potete e dovete operare perch'ella a voi non apporti vergogna, agli Stati vostri danno, è non usarla; perché troppo sfacciata ipocrisia è mostrare di aver in maggior orrore le brutte parole che le sporche cose.</p></div2>
<div2 type="capitolo">
<head>Ragguaglio LXXXVIII</head>
<argument><p>Marc'Antonio Moreto instantemente chiede ad Apollo di poter nella pubblica cattedra delle scuole di Parnaso aver una orazione in lode della clemenza del gloriosissimo re di Francia Enrico quarto; e non l'ottiene.</p></argument>
<p>Marc'Antonio Moreto, famoso letterato e grande orator francese, pochi giorni sono disse ad Apollo che, esattamente avendo egli esaminate le virtudi tutte de' passati re di Francia, e paragonatele col valore e con la gloria del re Enrico quarto, trovava ch'egli alcuno non ne aveva, che meritamente gli si fosse potuto uguagliare nonché anteporre; e che, per infiammar i Francesi alla divozione e alla venerazione di tanto re, e per incitar i prencipi tutti di Europa alla virtù eroica, umilissimamente supplicava Sua Maestà farli grazia che in lode di re tanto glorioso nella pubblica cattedra del ginnasio rettorico avesse potuto orare. E perché il discorrere sopra le virtudi tutte che cumulatissimamente si trovavano in tanto re averebbe avuto bisogno del tempo di più mesi, affinché la sua orazione non passasse l'uso ordinario di un'ora, solo voleva celebrare quella ammiranda virtù della clemenza, che tanto propria era del suo Enrico, che chiaramente si scorgeva che col perpetuo uso di lei tanto aveva superata ogni mansuetudine umana, che non poco pareva che si fosse avvicinato alla misericordia divina, poiché, agl'inimici suoi più implacabili aveva saputo perdonare ingiurie tali, che nel cuore di qualsivoglia altro uomo, eccetto che da quello di un re francese, sarebbono state indelebili: virtù che tanto maggiormente pareva che in quel gran monarca risplendesse, quanto ne' tanto corrotti tempi presenti il perdonar altrui le ingiurie, non azione eroica e grandemente virtuosa, ma viltà grande, somma codardia di animo abietto veniva stimata. Lo stesso Moreto racconta ad ognuno che Apollo, contro quello ch'egli si averebbe mai creduto, per quella domanda grandemente si alterò; e che con notabil sdegno li disse che molto crassa era la sua ignoranza, se per clemente e misericordioso voleva celebrare il più vendicativo e implacabil re che giammai avesse avuto l'universo. E che, s'egli nel grandissimo re Enrico quarto voleva lodar il valore infinito della persona, la costanza dell'animo invitto nelle cose avverse, moderato nelle prospere; se l'eccellentissima scienza dell'arte militare, nella quale egli di gran lunga superati aveva i regi e i capitani tutti più famosi, che con la mano armata si avevano acquistato il glorioso e onorato nome di "bellicoso"; se la sopraumana vivacità del suo grandissimo ingegno; se la vigilanza dell'animo indefesso, il giudicio destrissimo nel governo di quel grandissimo regno mostrato ad ognuno: che le sue orecchie e quelle de' suoi letterati, parzialissimi di tanto re, non averebbono udita armonia più soave. Ma che, dopo l'acquisto nobilissimo ch'egli fece del regno di Francia, molto più crudelmente essendosi egli vendicato contro gl'inimici suoi, di quello che con la sua tanto esecranda proscrizione giammai non aveva fatto lo spietato Augusto, che Parnaso non era luogo dove si fossero potute esaggerar le bugie. Per questa tanto risoluta risposta non si perdette di animo il Moreto, ma con riverenza grande replicò che, con esattissima diligenza avendo egli considerate le virtudi tutte del suo re, di nuovo affermava a Sua Maestà che niuna ne trovava, che maggiormente rilucesse in lui della clemenza. Allora Apollo, con volto giocondissimo guardando il Moreto: — Ben si conosce — li disse, — o virtuoso francese, che solo hai lettere da grammatico, perché mostri di non sapere che non quel re solo deve esser chiamato vendicativo, che, come fece Augusto, dopo la vittoria uccide i suoi nimici; perché il levar dal mondo un suo malevole, affine che, con veder i trionfi e le prosperitadi del suo nemico, non pruovi ogni ora mille cruciati, mille dolorose morti, è specie di pietà. Vendicativo e infinitamente crudele è colui che lo lascia vivere, che col perdono lo confonde e che con le sue virtuose azioni e con le sue perpetue prosperitadi tutto il giorno lo martorizza e gli dilania la carne; come, più di tutti i re che giammai abbia avuta la terra, apertamente si è veduto fare al mio e tuo Enrico. Il quale, sempre più atrocemente incrudelendo contro gl'inimici suoi, col perpetuo corso delle sue felicitadi, con mostrar al mondo innumerabili virtudi di giustizia, di liberalità, di accortezza e di somma pietà, ogni giorno più ha sempre afflitti que' suoi nemici, che, solo per renderlo odioso a' suoi popoli francesi, apertamente dicevano che, s'egli giungeva al dominio di quella potentissima monarchia, sicuramente le avrebbe apportata l'ultima ruina. E qual dolore ti credi tu, o Moreto, che sentissero i nimici di così gran re, quando nella compiuta vittoria di quel famoso regno videro la grandissima fortuna ch'egli, col scarpello della propria virtù, col martello del suo valore, seppe fabbricarsi? E con qual animo credi tu che lo rimirassero vincitore, trionfante, adorato nonché riverito da' suoi popoli con l'antica divozion francese? e così glorioso, che, il primo giorno ch'egli salì al regno, assoluto arbitro divenne del mondo? Non giudichi tu che a questi tali ogni ora più mille volte crepasse il cuore di veder quel re di Navarra, la depressione del quale con tante macchinazioni avevano cercata, allora divenuto gloriosissimo re di Francia, che più sicuro in mano si tenevano il suo precipizio? consolidato poi nel regno con una fecondità di figliuoli tanto miracolosa, che anco a lor marcio dispetto sono forzati confessare che li sieno stati mandati dal cielo? Non credi tu, Moreto, che tante felicitadi, tanti doni dati da Iddio a questo nostro re, stimino i suoi malevoli loro miserie, loro vitupèri? Felicissimi possono esser chiamati tutti quei che nello sforzo di levargli il regno sono mancati, poiché in un attimo fornirono le miserie loro; perpetuamente martorizzati sono quei che per loro maggior confusione col perdono sono stati lasciati vivere, essendo sforzati veder la securità delle presenti felicitadi del potentissimo regno di Francia.</p></div2>
<div2 type="capitolo">
<head>Ragguaglio LXXXIX</head>
<argument><p>Un letterato ad Apollo presenta certa sua orazione da lui composta in lode del presente secolo; la quale, come scritta con poco fondamento di verità, da Sua Maestà vien rifiutata.</p></argument>
<p>Pochi giorni sono un molto famoso letterato ad Apollo presentò una elegante orazione, da lui composta in lode del presente secolo, nella quale altrui chiaramente mostrava quanto da alcun tempo in qua nel mondo sia cresciuta la bontà, la pietà e ogni sorte di virtù; e concludeva che da princìpi tanto eccellenti il genere umano fermamente sperar poteva che quella felicissima età dell'oro, che colma di tutte le più esquisite delizie da famosi poeti è stata cantata, molto fosse vicina. Con poco grate accoglienze con la sua orazione da Apollo fu ricevuto il letterato; il quale interrogato s'egli, come faceva bisogno, ben veduto aveva il secolo che tanto dicea di aver lodato, e con quali occhiali l'aveva considerato e ben contemplato, ad Apollo rispose il letterato che, con la maggior accuratezza ch'egli aveva saputo e potuto, non solo infinite corti de' prencipi grandi aveva praticate, ma peragrata ancora aveva la maggior parte dell'Europa tutta: ne'quali paesi diligentemente aveva esaminata la vita di quei che vi comandavano, e i costumi di quei che vi ubbidivano, e che cosa alcuna in essi non aveva veduta, che somma commendazione non meritasse; che poi nel far giudicio di tutti quei particolari del secolo presente, che a lui meritevoli erano paruti di esser lodati, senza adoperar altri occhiali, solo si era servito dell'ordinaria vista del suo giudicio, il quale affatto non istimava losco. A costui replicò Apollo che ben si conosceva ch'egli al buio aveva scritta quella sua orazione, poiché 'l vero stato del secolo presente, l'intimo senso che ne' negoci loro vi avevano quei che lo governavano e qual fosse la vera qualità de' costumi di que' che vivevano in esso, nemmeno con l'occhio dello stesso Linceo poteva esser veduta, se al naso altri non si poneva prima quel finissimo occhial politico, che altrui perfettamente faceva veder la verità delle passioni che negli stomachi cupi delle moderne persone si trovavano, tutte nel proceder loro tanto misteriose, che quel senso avevano di dentro, che meno appariva di fuori. E, questo detto, a quel letterato fece Apollo dar un paio di eccellenti occhiali modernamente lavorati nella fucina del politico Tacito; e li disse che con essi rimirasse il secolo che avanti gli occhi li si presentava, e che li riferisse se quello stesso era ch'egli nella sua orazione tanto aveva esaltato — Ubbidì subito il letterato; e, dapoiché con que' occhiali al naso molto esattamente contemplato e ben considerato ebbe il secolo ch'egli vedeva: — Sire — disse, quello che io ora con questi occhiali rimiro, non altramenti è il secolo nel quale ora viviamo, ma un mondo pieno di ostentazioni e d'apparenza, con pochissima sostanza di bene e di vera virtù: dove numero grande d'uomini sono foderati d'una finta semplicità; vestiti della falsa alchimia di una apparente bontà, ma pieni d'inganni, di artifici e di macchinazioni: dove ad altro più non si studia che a cercar d'ingannare il compagno, e co' falsi pretesti di santissimi fini ne' baratri di sceleratissime imprese aggirar il suo prossimo. Veggio un secolo pieno di interesse, e nel quale anco tra il padre e il figliuolo non so scorgere perfetta carità né candidezza di amore; e solo con questi mirabilissimi occhiali vengo fatto chiaro che 'l mondo altro non è che una grandissima bottega, dove non è cosa sotto la luna, che non si comperi e non si venda: di modo che il vero fine degli uomini, che vi abitano, solo è il guadagno, l'ammassar danari. E insomma così brutto è il mondo che io veggio che cosa troppo odiosa mi è il tener questi occhiali al naso: ché certo infelicissimo si potrebbe chiamare il genere umano, se il nostro presente secolo, il quale io con la mia orazione meritamente ho lodato, in qualche ancorché picciolissima parte somigliasse questo ch'io rimiro. — Anzi — a quel letterato disse allora Apollo — il mondo, che con questi politici occhiali pur ora hai veduto, è quello stesso che tu ti glorii di aver lodato; del quale que', che senza servirsi di questa sorte di penetrativi occhiali vogliono far giudicio, somigliano quegl'infelici, che, la mano ponendo entro un buco per pigliarvi un granchio, ne cavano un rospo.</p></div2>
<div2 type="capitolo">
<head>Ragguaglio XC</head>
<argument><p>Cristofano Colombo e altri famosi scopritori del Mondo Nuovo appresso Apollo fanno istanza che al nobilissimo ardir loro sia decretata l'immortalità; e non l'ottengono.</p></argument>
<p>A questa gran corte sono comparsi li tanto famosi scopritori del Nuovo Mondo: Cristofano Colombo, Ferrante Cortes, il Magagliano, il Pizzarro, il Gama, Americo Vespucci e altri molti. Alla memoria degli uomini, giammai in Parnaso non è stato veduto spettacolo più segnalato, più grato e di maggior curiosità che la pubblica entrata che due giorni sono fecero questi signori, incontrati, accompagnati, visitati, regalati, alloggiati e fino serviti da questi prencipi poeti con tanta affezione e dimostrazione di onore, quanta meritano uomini che con fatiche e pericoli innumerabili l'universo hanno arricchito di un nuovo mondo; né possibile è credere la consolazione c'hanno ricevuta i virtuosi per esser finalmente venuti in chiara e molto distinta cognizione, quanta e quale sia la gran macchina della terra, che l'immortale Iddio ha creata per abitazione degli uomini. Onde Tolomeo, Varrone e gli altri cosmografi più che molto si son veduti frequentare la casa di questi signori, non potendo saziare appieno la virtuosa curiosità loro di veder quelle parti dell'Asia, dell'Africa e l'America tutta, co' passi del capo di Buona speranza e dello stretto di Magaglianes, che per tante migliaia di anni sono stati ignoti all'antichità. Gli astrologi, con la perfetta cognizione c'hanno avuta delle stelle dell'altro polo, appieno hanno adempiuti i desidèri loro. Il grande Aristotile infinitamente è rimasto confuso, quando da que' signori gli fu affermato che la zona torrida per l'ardor del sole non solo, come affermativamente credeva tutta la scuola filosofica, non abbruci, ma che più tosto soverchiamente sia umida, e che da popoli infiniti sia abitata: e novità li parve, che superasse tutte le umane maraviglie, l'udir che i popoli di lei allora abbiano il verno soverchiamente freddo e piovoso, che il sole hanno perpendicolare. Per le quali novitadi venne in chiara cognizione delle molte menzogne che ed egli e altri filosofi avevano pubblicate della zona torrida, e chiaramente conobbe quanto fallace cosa sia con le conietture e con gl'indici umani voler far certi e sicuri giudìci delle meraviglie dalla potente mano di Dio fabbricate piene d'infiniti miracoli; e sommo gusto li diede ancora l'esser finalmente venuto in cognizione della vera cagione dell'accrescimento del Nilo, del quale in compagnia di altri filosofi si raccordava di aver dette molte sciocchezze. Seneca il tragico per immortal sua gloria mirabilmente si servì di tanta novità accaduta in Parnaso, millantandosi per tutto che, inspirato da divino furor poetico, più di mille e quattrocento anni prima co'suoi famosi versi aveva predetto tanto scoprimento; e alcuni letterati che, ridendosi di lui, ebbero ardire di chiacchierare che Seneca in quella sua tragedia aveva parlato a caso, provarono lo sdegno di Sua Maestà: il quale, stimando che con quella incredulità le serenissime muse gravemente fossero state intaccate nell'onore, per molti giorni li fece abitar tra gl'ignoranti. Maggior gloria si acquistò Dante Aligieri, che ne' suoi versi affermativamente aveva detto il polo antartico, all'età sua non mai veduto da alcuno, essere un gran crociero. Questi tanto segnalati eroi il martedì passato alle venti ore nella real sala hanno avuta la pubblica udienza, assistendo alla persona d'Apollo le serenissime muse, anch'esse tirate ivi dalla virtuosa curiosità di veder in faccia quali fossero quegli uomini ch'avevano avuto cuore di non temer l'oceano adirato e di solcarlo, ancorché ignoto e pieno di secche, di scogli e gli scanni, anco nella più buia e tempestosa notte. Baciato che il Colombo ebbe l'ultimo scaglione del trono reale di Sua Maestà e le estreme fimbrie delle vesti delle serenissime muse, e fatta profonda riverenza al venerando collegio de' letterati, con magnifica orazione ch'ebbe di se e de' suoi compagni, disse che i due gloriosissimi regi, Ferdinando di Aragona e Isabella di Castiglia, con molta profusion di oro ed effusion di sangue da' cattolici regni di Spagna avendo esterminata l'empia setta maomettana, il grande Iddio aveva deliberato di far loro un dono degno di pietà tanto segnalata; e che per tal effetto all'ardire e alla curiosità degli uomini per lo passato aveva vietato lo scoprimento del Nuovo Mondo, da Sua divina Maestà riservato per contracambiare l'ardente zelo dell'onor di Dio, ch'egli scorgeva in que' due famosissimi e potentissimi regi: i quali, nati per propagar tra le genti infedeli la sacrosanta religion cristiana, con somma pietà l'avevano poi fatta seminar tra quelle genti idolatre. E che, il vivente Iddio agli uomini avendo finalmente conceduta la licenza di poter far lo scoprimento del Nuovo Mondo, egli prima e gli altri poi famosissimi nocchieri, che ivi erano con esso lui, con ardir tanto felice avevano navigato il vasto oceano, che, dopo l'avere scoperte nuove ampissime province e ricchissimi regni, seguendo lo stesso corso che con tanti sudori faceva Sua Maestà, dal levante al ponente felicissimamente avevano circondato il mondo tutto: per le quali ben avventurate fatiche non solo la cosmografia, l'astronomia e le meteore, ma la medicina ancora e altre più pregiate scienze avevano ricevuto incremento singolare. E che, oltre la curiosità d'una infinita diversità di costumi e di nuovi riti ritrovati da essi in una incredibile moltitudine di popoli nuovamente scoperti, il vecchio mondo avevano anco arricchito di speciarie, di medicamenti prestantissimi per la vita umana e di ricchezze tali, che per l'Europa avevano fatti correr perpetui fiumi di oro, di argento e quantità innumerabile di gemme preziose. E che in premio di tante fatiche solo chiedevano che al nome loro quella fama eterna fosse conceduta, per l'acquisto della quale francamente avevano intrapreso e felicemente recato a fine quel negocio, che agli uomini più coraggiosi delle etadi passate era stato di tanto spavento. Con mirabil attenzione fu udito il parlar del Colombo; e da Sua Maestà incontinente fu decretato che eroi così famosi agli stessi argonauti fossero anteposti: e che la gloriosa nave "Vittoria", con la quale il Magaglianes primo di tutti aveva circondato il mondo, fosse posta tra le stelle fisse del cielo: e che il nome di uomini tanto celebri con indelebili caratteri nelle tavole della eternità fosse intagliato nel fòro massimo. E mentre Nicolò Perenotto, gran cancellier delfico, stendeva il decreto per stipularlo poi, in mezzo la real sala comparve Mario Molza: poeta di molto grido, ma, per non aver nel capo e nella barba pelo alcuno, fatto molto diforme (oltreché più mostruoso lo rendeva l'esser senza il naso, pieno di gomme, di croste e di doglie); il quale, col dito mostrando le sue piaghe, con alta voce: — Queste — disse, — o sire, che qui vedete nella mia faccia, sono i nuovi mondi, i nuovi riti e i nuovi costumi degl'Indiani; queste le gioie, le perle, le droghe, l'astrologia, le meteore, la cosmografia e i fiumi perenni d'oro, co' quali questi nuovi e infelicissimi argonauti del malfrancese, che solo per aggiunger burle e derisioni ai nostri danni sono capitati in Parnaso, hanno arricchito ed empiuto il mondo. Questi sono i nuovi medicamenti che ne hanno portati: appestare il genere umano di un morbo tanto contagioso, così crudele e vergognoso, che gran disputa è tra i dotti, s'egli più deturpi il corpo o svergogni la riputazione. Con queste gioie, delle quali tutta mi vedete bollata la faccia e impiagata la persona, questi temerari hanno abbellito e arricchito il mondo; con queste croste e con queste eterne e crudelissime doglie, c'ho per tutta la vita, questi implacabili nemici del genere umano hanno corrotta la stessa umana generazione. — Poi, voltatosi il Molza verso il Colombo, cominciò a sciorsi le brache, quando le serenissime muse, per non contaminare con la vista di qualche cosa oscena i purissimi occhi loro, ai littori comandarono ch'egli fosse impedito. Di che avvedutosi, il Molza: — Io, serenissime dive — esclamò, — in questo augustissimo luogo non mostrerò disonestà, ma calamitadi lagrimevoli e miserie funeste di piaghe, da queste buone persone portate dai loro magnifici mondi nuovi, ignote a tutta la medicina e a tutta la chirurgia passata. E come volete voi, messer Cristofano, che gli uomini possano gustare la soavità degli aromati, che tanto vi gloriate di averne portati dalle Indie, se il malfrancese, col quale tanto soavemente avete profumato il mondo, così capitale inimicizia ha con i nasi? Né so vedere con qual faccia possiate dire che Iddio, per premiare i meriti de' vostri potentissimi regi, in dono abbia conceduto loro il mondo ch'avete scoperto, quando molto più vero è che Sua divina Maestà per lo mezzo della temerità vostra ha finalmente voluto che in Europa fosse traghettato quel pestifero morbo del malfrancese, che crudelissimo flagello è dei libidinosi. E come vi dà il cuore di poter dire di aver arricchito il mondo di droghe, se il pepe, la cannella e i garofani il terzo più vagliono ora di quello che facevano avanti che voi, con l'arsenico e con la noce vomica delle pelarelle e di quelle altre vergognosissime piaghe che non ardisco nominar in questo luogo, il cibo di que' dolci fichi amarissimi avete renduto al mondo, che come deliziosissimi io tanto lodai ne' versi miei? E par a voi che nostra felicità si possa chiamare dal nuovo nel vecchio mondo aver portato quella quantità grande di oro e di argento che dite, quando di così pestiferi metalli, seminari di tutti i nostri mali, nostra somma felicità sarebbe che non si trovasse niente? Ma ben voi co' vostri compagni di doppia gloria potete andarne altieri; poiché con la gran quantità di oro che dite di aver portata a noi, in grandissima confusione avete posto il vecchio mondo: in ultima ruina il nuovo, con avervi introdotto il ferro. Ma all'Europa a che serve copia tanto grande di oro, se le cose necessarie alla vita umana ogni giorno più si veggono salir di prezzo, e se la povertà de' popoli ogni giorno più si fa maggiore? E, per non tacer quello che a Sua Maestà, alle sue serenissime dive e a questo sempre venerando senato virtuoso più deve rendervi odioso, non ambizione onorata, né, come voi falsamente avete detto, il desiderio di quella gloria, che 'l nome altrui eterno rende al mondo, vi ha stimolati a così pericolosa e grandemente dannosa impresa; ma, instigati dall'avarizia, battuti dallo sprone dell'ambizione, cacciati dalla sete di quell'oro del quale nella vostra patria si fa tanto conto, temerariamente passaste quelle colonne di Ercole, che la saggia antichità pose per termine all'inesplebile curiosità degli uomini. E che questo che dico sia vero, co' vostri latrocini non forzaste voi, messer Cristofano, i vostri re di Spagna a pagar tanti vostri benemeriti con farvi, incatenato, per ladro pubblico del tesoro reale, dalle vostre Indie condur in Spagna prigione? E voi, signore marchese Pizzarro, per rubbar la copia grande dell'oro che scopriste avere il re del Perù Atabalipa, non gli faceste un tiro da onorato cavaliere? E, per ben compire le vostre vergogne, non vi ribellaste voi dall'imperatore vostro signore? Azione in voi tanto più vergognosa, quanto tra la nobiltà spagnuola di rado si veggono succedere bruttezze tali. Per tutte queste cose, o sire, e per li pessimi trattamenti che questi serenissimi argonauti delle pelarelle hanno fatti agl'Indiani, consumati tutti nelle fucine dell'oro, intanto da Vostra Maestà non meritano di ricevere onore alcuno, che, come uomini sommamente perniziosi e al genere umano fatali, dagli Stati di Parnaso devono essere scacciati anco col bastone. — Ad Apollo e al venerando collegio de' letterati parve che 'l ragionamento del Molza fine degno di maggior considerazione avesse avuto di quello che da principio si erano dati a credere. Onde a nome di Sua Maestà al Colombo risolutamente fu risposto che si ripigliasse il malfrancese, l'oro e l'argento trovato nelle sue Indie, e che co'suoi compagni quanto prima sfrattasse da Parnaso, perché grandissimo guadagno gli pareva di fare stando con un suo pari in capitale: e che la felicità del genere umano stava posta nella sodezza di vivere in un mondo picciolo ma pieno di uomini, non nella vanità di posseder più mondi grandi, e tutti per la maggior parte disabitati d'uomini e solo pieni d'animali.</p></div2>
<div2 type="capitolo">
<head>Ragguaglio XCI</head>
<argument><p>Il re di Polonia Sigismondo alle più principali dignitadi del suo regno esalta un palatino da lui straordinariamente amato; il quale perché perfidamente li riesce ingrato, la nobiltà polacca, pubblica perdita di riputazione stimando il privato vizio di quel palatino, contro lui severamente si vendica.</p></argument>
<p>Sigismondo Augusto, famoso re di Polonia, straordinariamente essendosi affezionato ad un soggetto principalissimo della nobiltà del suo regno, lo tirò alle supreme grandezze dei più ricchi e potenti palatinati; ma con poca felicità della sua casa, perché quel nobile, o per vizio particolare dell'animo suo grandemente ingrato, o perché così voglia il fatal destino de' prencipi e così ricerchi l'umana malizia, che i benefici, che per la loro grandezza non possono esser guiderdonati, con la scelerata moneta dell'ingratitudine sieno pagati, o pure perché particolar difetto sia della nobiltà, a guisa di animal generoso, sopra ogni altra cosa amar la libertà e in sommo odio aver lo star ligato con la dura catena dell'obbligo al piede; appunto allora che quel palatino si avvide che a lui più non avanzava che sperare dal re, e al re che dare a lui, non solo non dubitò di apertamente mostrarsegli ingrato, ma in alcune importanti occasioni fino ebbe ardire di scoprirglisi contro capitalissimo nemico. Quest'uomo dunque, macchiato di così enorme vizio, la notte che precedette li quattordeci del presente mese, trafitto di molte crudelissime pugnalate nel suo letto fu trovato morto; a capo il quale da' delinquenti fu lasciata una polizza, che avvisava il giudice a non travagliar alcuno sopra quel delitto, il quale i palatini di Varsovia, di Vratislavia e di Posna per giustissime cagioni confessavano di aver di lor mano commesso. Questo caso, per la qualità del soggetto morto e per la condizione degli uccisori sopramodo grave, tanto maggior maraviglia ha dato a Parnaso, quanto gli autori di eccesso tanto grave i più confidenti e sviscerati amici erano tenuti ch'avesse il palatino ucciso; per le quai cose la polizza, che si è detta, prima fu tenuta falsa, ma l'essersi quei palatini, che 'l giorno medesimo furono veduti in Parnaso, ritirati ai palatinati loro, intiera fede acquistò a quella scrittura. Apollo, che sopra ogn'altra cosa ama la pace del regno di Polonia, fortemente temendo che per così grave accidente, che nelle mani aveva poste le armi a' primi signori di quel regno, si fosse turbata, in suo nome fece subito trattar la pace tra gli uccisori e i figliuoli dell'ucciso: i quali, con quella riverenza che si conveniva loro, fecero saper a Sua Maestà che, per darle contento, prontamente volevano scordarsi l'ingiuria e 'l danno che, per la morte del padre loro, gravissimo avevano ricevuto; ma che, per poter asciugar le lagrime degli occhi e medicar la ferita del cuore, solo desideravano la soddisfazione, che gl'inimici loro manifestassero se il misero padre loro tal disgusto aveva dato a que' suoi amici, ch'avesse meritato risentimento tanto crudele. Convenevolissima ad Apollo parve la domanda di que' signori, e incontanente comandò che ai delinquenti fosse notificata: i quali risposero che, molto tempo prima essendosi eglino avveduti della brutta ingratitudine che quel palatino usava verso il re suo benefattore, più volte, anco con severe ammonizioni, si erano forzati rivocarlo da quella azione, che in un suo pari tanto era scelerata; ma che, 'l tutto essendo stato indarno, l'interesse della pubblica riputazione della nobiltà polacca gli aveva violentati a vendicar col pugnale l'immensa ingiuria che da quell'ingrato le era fatta. Letta ch'ebbe Apollo questa giustificazione, si dice che confessò che, accadendo che per fini virtuosi e per lo solo termine di onore molti eccessi venivano commessi al mondo, facea bisogno che i giudici e i prencipi alcune volte non solo compatissero i delinquenti, ma severamente incrudelissero contro gli offesi; e appresso a' figliuoli del palatino ucciso mandò la polizza della giustificazione. I quali, di virtù d'animo dissimili essendo del padre loro, si presentarono avanti Apollo; al quale dissero che, conveniente reflessione avendo essi fatta sopra il modo di procedere che il lor padre aveva tenuto verso il suo re tanto benemerito, e la cagione che spinti aveva que' palatini a levarli la vita, in grandissima necessità si vedevano posti di perdonar loro la pubblica vendetta ch'avevano fatta della nobiltà polacca tanto offesa: e che benissimo conoscevano che quel nobile, che dalla munificenza di un prencipe riceveva benefìci grandi, se poi accadeva che li riuscisse ingrato, così fattamente fino dalle ultime radici le speranze tutte tagliava delle grandezze e degli onori che dal suo prencipe poteva meritar la nobiltà d'un regno grande, che, se non giusta, azione almeno che molta scusa meritava era s'ella ne faceva ogni più crudel vendetta. Perché i prencipi, dall'esempio bruttissimo dell'ingratitudine de' soggetti nobili più che molto spaventati, dalle genti grandemente compatiti esser dovevano, quando nella collazione delle più eminenti dignitadi tra l'infima plebe cercavano quella gratitudine, che fortemente temevano di non poter ritrovare tra l'alterigia della nobiltà.</p></div2>
<div2 type="capitolo">
<head>Ragguaglio XCII</head>
<argument><p>Apollo, avendo avuto nelle mani un notorio ipocritone, di lui piglia severissimo castigo.</p></argument>
<p>Così intenso e implacabile è l'odio che la Maestà di Apollo porta al vizio sceleratissimo dell'ipocrisia, che, fin dall'ora ch'egli contro essi pubblicò quel severo edito, del quale gli ordinari passati si diede pienissimo ragguaglio, premi molto grandi promise a quei che a' suoi giudici simili Luciferi avessero denunciati. E già sei giorni sono, essendosi avuta notizia certa di uno di essi, Sua Maestà subito li fece por le mani addosso: e, fattolosi condurre avanti, allo stesso primo sguardo che fissò in lui, lo conobbe compitissimo ipocrito. Onde con isdegno grande avendolo spogliato di tutte le apparenze, di tutte le finzioni e di un numero grande di falsitadi, in ultimo da dosso gli strappò il manto di orpello della finta bontà, della quale quello scelerato tutto si era ricoperto, e a' suoi circonstanti virtuosi ne' puri termini lo mostrò della sua diabolica ipocrisia; e appresso comandò che, per ispavento degli altri che attendono a così vergognosa sceleratezza, quel ribaldo fosse legato alla porta del tempio delfico: come subito fu eseguito. Mai più gli occhi degli uomini videro mostro né fiera né altra cosa infernale più orrenda e spaventevole di colui, che per ricoprir vizi veri si serviva della finta bontà; perché allora negli occhi di quello scelerato, che prima lo sguardo aveva sopramodo pietoso, si scorgette una malignità oltre ogni credenza intensa: nelle parole, che prima erano tutta umiltà, una superbia da tiranno: negli atti tutti, che prima solo facevano ostentazione di contentarsi del poco e di scandalizzarsi del molto, una voracità tale di posseder tutto il mondo, che pubblicamente affettava che il genere umano tutto si fosse ridotto alla miseria di mendicar il pane da lui. Oltre di ciò in quello scelerato un genio così invidioso si vedeva, che non altra cosa più intensamente bramava, che 'l sole non ad altri avesse data la sua luce che a lui e alle cose sue: verità tanto patente, che la mostruosa sua magrezza più si vedeva esser cagionata dalle altrui felicitadi che dalle sue proprie miserie. Onde così orrenda e spaventevole era la vista di quel manigoldo, che 'l popolo, per la paura grande ch'aveva di accostarglisi, non ardiva entrar nel tempio. Allora i primi letterati di questo Stato in estremo rimasero maravigliati come possibil sia che i fraudolenti ipocriti, con un solo grano di muschio di apparente santità, cotanto odorifera agli uomini balordi rendano la fetentissima latrina degli animi loro puzzolenti delle sceleratezze anco più abominevoli, e che con un poco di orpello di affettata bontà possano ricoprir vizi tanto nefandi. E maggior fu la maraviglia nel considerare l'oscitazione degli uomini: i quali dove hanno gli occhi, dove il giudicio, quando, affascinati dagli artifici di così ribalda canaglia, come pazzi corrono dietro a quei che per l'esecrande sceleratezze loro come la peste meritano di sommamente esser aborriti?</p></div2>
<div2 type="capitolo">
<head>Ragguaglio XCIII</head>
<argument><p>L'<emph>Asino d'oro</emph> ad Apuleio suo padrone avendo dato un paio di calci nel petto, da lui molto severamente è castigato.</p></argument>
<p>Che in Parnaso dopo il celeberrimo cavallo pegaseo la prima e più pregiata bestia che vi si truovi sia l'<emph>Asino d'oro</emph> di Apuleio, è cosa nota ai professori tutti delle buone lettere. Il Beroaldo bolognese, che dalla stessa Maestà di Apollo col salario di tre scudi il mese è preposto alla cura di così pregiato somaro, stava l'altra mattina avanti la porta della stalla strigliandolo, mentre lo stesso Apuleio, per render lustro il pelo del suo <emph>Asino</emph>, lo palpeggiava con la mano. E occorse che il somaro senza proposito alcuno contro il suo padrone sparò un paio di calci, co' quali avendolo còlto nel petto, come morto lo gettò in terra. E certa cosa è che grave fu il travaglio di Apuleio, poiché gli speciali con molti confortativi rimedi grandemente penarono in far ritornare in lui gli spiriti smarriti; ma, come prima egli si fu ben riavuto, diede di mano ad un forcone che trovò nella stalla, e con esso, vendicandosi contro il malaccorto suo somaro, li fece contar cinquanta sode bastonate, tutte così pesanti, che gli sconcertarono le ossa della vita: e poi si partì. Allora il Beroaldo, per la disgrazia accaduta al suo dilettissimo somaro sommamente afflitto, l'abbracciò nel collo, e caramente baciandolo: — <emph>Asino</emph> mio <emph>d'oro</emph> — li disse, — qual tuo e mio infelice destino ti ha spinto a tirarti addosso l'orrendo infortunio, che, crudelmente avendo pestato te, in infinito ha afflitto il tuo caro Beroaldo? Lo sviscerato amore da fratello, che ti porto, mi sforza dirti che a danari contanti ti sei comperata la disgrazia che ti è accaduta, pazzamente senza tuo pro alcuno così malamente avendo maltrattato il tuo padrone. — Con allegria grande, come se le bastonate, ch'egli da Apuleio aveva ricevute, fossero stati favori, così al Beroaldo rispose il somaro: — Né per inavvertenza né per bestialità d'ingegno capriccioso ho io, Beroaldo mio, fatto ora contro Apuleio mio signore quello che hai veduto e che tanto ti dispiace, ma sensatamente, con deliberazione premeditata e lungo tempo consultata da me. E sappi che le bastonate, che pur ora ho ricevute, ancor che mi abbiano abbruciato e che intimamente mi abbrucino ancora, mi sono tuttavolta state dolcissime, perché, avendone io ora in una sol volta ricevute cinquanta, son sicurissimo che più di cento me ne sparagnano il mese, e le migliaia l'anno. E nota Beroaldo, che per lo risentimento, ch'ora hai veduto c'ho fatto contro Apuleio, per l'avvenire egli più circospetto anderà col fatto mio. L'ubbidienza di subito eseguir quello che ne vien comandato, la sommissione di sopportar ogni sorte di maltrattamento che ne faccino i nostri padroni, conosco esser cose necessarie e fruttuose, con que' padroni però che si lasciano vincere dalla umiltà di chi serve, e che il buon servigio contracambiano con la gratitudine de' migliori trattamenti. Ma con certi bestioni indiscreti, che, come tu sai che è il nostro Apuleio, co' miei pari si dilettano di far il gradasso, sappi che il fare alcuna volta la risoluzione che hai veduta è un rimetter loro il cervello nel capo. E guai a colui che, con il suo padrone bizzarro vivendo con una perpetua umiltà, non ha cuore di far ogni anno uno di quei risentimenti, che hanno forza di convertire le ingiurie in sberrettate! Né per altra cagione con noi somari più che co' muli tanto si adopera il bastone, eccetto perché quelli eccellenti dottori sono nell'arte di saper ben tirar i calci, ove noi con la nostra pacienza diveniamo calamita delle bastonate; e tu, Beroaldo, molto meglio di me conosci oggigiorno co' padroni "<foreign lang="lat" rend="italic">nihil profici patientia, nisi ut graviora, tamquam ex facili tolerantibus, imperentur</foreign>".</p></div2>
<div2 type="capitolo">
<head>Ragguaglio XCIV</head>
<argument><p>Monsignor Paolo Giovio ad Apollo presenta le sue elegantissime <title lang="lat">Istorie</title>; le quali a Sua Maestà e al spettabile senato virtuoso avendo data intiera soddisfazione, non ostante alcune opposizioni fatteli, con applauso grande è ammesso in Parnaso.</p></argument>
<p>Monsignor Paolo Giovio da Como, vescovo di Nocera, nobilissimo e famosissimo istorico, dopo con gran desiderio esser stato aspettato dai letterati tutti di questa corte, pochi giorni sono comparve a' confini di Parnaso; dove subito da numero infinito di virtuosi poeti e da' maggiori personaggi istorici fu visitato e di vari dottissimi rinfrescamenti regalato. Oltre che tutti que' soggetti insigni nelle armi e nelle lettere, de' quali negli <title>Elogi</title> e negli altri suoi scritti egli aveva fatta onorata menzione, dopo aver complito con lui, con una numerosa e nobilissima comitiva l'accompagnarono al palazzo reale, dove si era radunato il senato virtuoso. Presentò il Giovio ad Apollo tutte le onorate fatiche de' suoi scritti, le quali con giocondissima faccia furono ricevute da Sua Maestà, che le consegnò poi agli eccellentissimi signori censori bibliotecari. Questi il giorno vegnente per i cantoni tutti de' più principali fòri di Parnaso fecero affiggere editti, ne' quali alla notizia di ognuno si deduceva che, dovendosi consecrar all'immortalità le <title lang="lat">Istorie</title> e gli altri scritti del reverendissimo monsignor Paolo Giovio, si prefigevano cinque giorni per lo primo, cinque per lo secondo e altri cinque per l'ultimo perentorio termine a tutti quei che cosa alcuna avessero da oppor loro. Il giorno dunque determinato, i letterati tutti si congregarono nella sala del gran Conseglio, dove avanti Apollo comparve il Giovio. Allora gli eccellentissimi signori censori bibliotecari onoratissima relazione fecero degli scritti di quel famoso prelato, e sopramodo lodarono la purità della lingua latina, la grandezza dello stile, l'ordine chiaro, la varietà d'infinite cose ch'egli trattava in esse, la diligenza esquisita usata nella tessitura di quelle sue eterne fatiche: le quali liberamente dissero esser tali, che, dopo la declinazione della lingua e della monarchia romana, non altro istorico latino si trovava, che nella istoria latina più si fosse avanzato di lui. Solo alcuni accapati letterati dissero che nelle <title lang="lat">Istorie</title> di quel prelato averebbono desiderata un poco di quella politica e di quelle sentenze cavate dagl'intimi penetrali della ragion di Stato, della quale il Tacito latino da Terni e l'italiano da Fiorenza sono stati censurati di aver troppo. Appresso poi acerbamente fu ripreso delle voragini che vastissime si veggono nelle sue <title lang="lat">Istorie</title>; e con aperta alterazion di animo li dissero i censori che, se ai virtuosi cosa tanto insopportabile era veder in Livio, in Tacito, in Dione e negli altri famosi istorici, le fatiche de' quali per l'ingiuria del tempo si erano perdute, la mancanza di scritti tanto preziosi, affatto intollerabile era nelle sue. Né buona li fu menata la scusa, ch'egli addusse, che i libri che mancavano si fossero perduti nel sacco di Roma; perché i signori censori liberamente gli rinfacciarono che, se quelle preziose ore del verno inanzi la cena, ch'egli gettò nel dare col suo giovial genio trattenimento agl'illustrissimi cardinali Farnese e Carpi, utilmente avesse spese nel riempir le buche della sua <title lang="lat">Istoria</title>, non tanto averebbe disgustati i letterati suoi amorevoli. Dopo la relazione de' signori censori fu aperta la porta della sala, e ad ognuno fu data licenza di poter al Giovio appor tutto quello che di male avevano notato nelle fatiche di lui. Onde da Natal Conti fu accusato di soverchiamente aver lodato Cosimo de' Medici, granduca di Toscana, e che, corrotto da' doni del marchese di Pescara e di quello del Vasto, aveva scritte prodezze tali, che da un compositor di romanzi poco maggiori si sarebbono potute raccontare degli antichi paladini di Francia. All'accusa di Natal Conti risposero i censori che anch'essi avevano notato che nelle lodi del granduca Cosimo e dei due marchesi Davali il Giovio usato aveva diversità d'inchiostro, ma che trovavano che per decreto di Sua Maestà la licenza conceduta a' poeti di poter far le france di oro e i raccami di gioie alle vesti dei loro liberali mecenati, in odio di certi avaroni che in vil considerazione hanno la preciosa ricchezza di lasciar di loro stessi onorata fama a' posteri, aveva voluto che anco si stendesse agl'istorici. Che però monsignor Giovio, con riputazion sua infinita, con le esaggerate lodi date ai prencipi suoi amorevoli, con l'inchiostro suo soprafino aveva potuto contracambiare la liberalità di quei che l'avevano beneficato. E tuttoché di colui che è censurato strettissimo debito sia di sempre tacere, e che questo stile da' maestri delle ceremonie pegasee nello stesso ingresso della sala fosse ricordato al Giovio, egli nondimeno, vinto dallo sdegno, non potette contenersi che, rivoltatosi verso Natal Conti, non li dicesse: — Qual lode umana può meritar, non dico un uomo, ma un semideo stesso, che compitissimamente non si debba dare al mio gran Cosimo, secondo Augusto italiano? — Poco appresso il signor Francesco Berni oppose al medesimo ch'egli troppo acerbamente aveva perseguitata la memoria di Lorenzino de' Medici. In difesa del Giovio dissero i censori che per quella sua azione intanto il Giovio non meritava biasimo alcuno, che anzi severamente faceva bisogno castigar que' sediziosi istorici, che, con far gli encomi dei Bruti e dei Cassii, i popoli ignoranti chiamavano alle ribellioni, e gli animi feroci, gl'ingegni bestiali e le persone disperate invitavano ad ordir congiure contro i prencipi buoni. In ultimo poi Girolamo Muzio iustinopolitano disse che le <title lang="lat">Istorie</title> del Giovio, essendo piene di bugie, più tosto erano degne del fuoco che meritassero l'eternità. Allora i signori censori fecero instanza che il Muzio i luoghi particolari adducesse dove il Giovio aveva mentito; il quale rispose ch'egli altro non ne sapeva, eccetto che pubblicamente l'aveva udito dire: onde conobbero tutti il Muzio esser uno di quegl'ignoranti, che il Giovio accusavano bugiardo senza averlo letto.</p></div2>
<div2 type="capitolo">
<head>Ragguaglio XCV</head>
<argument><p>Un molto segnalato letterato, che per cicalone da' giudici della Quarantia criminale era stato posto prigione, da Apollo graziosamente, come non colpevole di simil delitto, vien liberato.</p></argument>
<p>L'obbligo dei virtuosi di questo Stato è di ragionar con quello stesso parlar pensato, col quale fuor di Parnaso altri scrive; perché per beneficio universale vuole Apollo che l'udir i suoi letterati discorrere sopra qualsivoglia più elegante materia sia un studiar libri vivi: e però ognuno ne' suoi ragionamenti così diligentemente in questo Stato è osservato e notato, che con esemplar castigo ogni minimo errore è punito. Tre giorni sono accadde che un virtuoso, molto dottamente ragionando di una materia poetica, entrò in un episodio, nel quale talmente si diffuse, che, avendolo fornito, nel ritornar poi che con l'ingegno fece a casa, non si ricordò del soggetto principale: cosa che non solo per error gravissimo fu notata, ma che subito essendo stata riportata agli eccellentissimi signori censori delle buone lettere, incontanente lo fecero carcerare. E perché non solo per testimoni, ma per la stessa confessione del reo pienamente constava della verità del delitto, i giudici, severamente con tutto il rigor delle leggi procedendo contro lui, gl'interdissero l'esercizio della penna e l'uso de' libri. Il misero letterato, affine che così atroce condennazione o affatto li fosse levata o almeno molto scemata, ebbe ricorso ad Apollo. Il quale, tuttoché in un suo virtuoso in sommo orrore abbia il brutto titolo di "cicalone", per poter nondimeno con saldi fondamenti di buona giustizia giudicar quel suo letterato, dallo stesso reo volle prima udir il fatto come passava: modo di procedere per certo santissimo, e il quale se da' prencipi che governano il mondo fosse imitato, non tanto degli altri peccati si trovarebbono aggravati. Il virtuoso ad Apollo raccontò tutto quello di che egli era stato processato. E, avuta che ebbe Sua Maestà dal reo la confessione, incontanente (tanto da quella che i giudici imparano ne' loro <title lang="lat">Digesti</title>, a quella che il grande Iddio suggerisce nel cuor de prencipi è lontana la buona giustizia!) rivocò la sentenza; perché, avendo trovato che l'episodio nel quale quel letterato tanto si era diffuso, molto più leggiadro era dello stesso ragionamento principale, con quella sua dimenticanza punto non aveva demeritato: poiché l'error tutto, non per lo difetto di esser egli cicalone, ma dall'ambizione ch'egli ebbe di farsi in quell'episodio onore, era stato cagionato. E però disse a' giudici che dalla carcere liberassero quel letterato, perché non si dava moltiloquio vizioso in colui che sempre ragionava bene.</p></div2>
<div2 type="capitolo">
<head>Ragguaglio XCVI</head>
<argument><p>Il potentissimo re di Spagna Filippo secondo, gravemente disgustato delle parole dal duca di Alva, nell'occasione del suo governo di Fiandra, dette ad Apollo, mentre contro quel suo ministro cerca vendicarsi, Sua Maestà, fatta avvisata di quanto passava, fa chiamare a sé il re e lo quieta.</p></argument>
<p>Giammai non si trovò corte che piena non fosse di que' spiriti maligni, che, altrui riportando quello che più si dee tacere, somma avidità mostrano di veder scandali e di accender tra gli uomini il fuoco delle inimicizie. Questo si dice perché non così tosto il duca di Alva, già prencipe degli Achei, ebbe detto ad Apollo che nella piazza di Burselles, ancor che prevedesse doverne nascere scandali gravi, ne' catafalchi aveva fatta pubblica mostra delle teste del prencipe di Agamonte e del conte di Orno, solo perché altro giudicio hanno gli uomini in governar gli Stati altrui, altro nel reggere i proprii, ch'elleno furono subito riportate al sapientissimo re di Spagna Filippo secondo. Il quale, contro quel suo ministro sopramodo alteratosi, fece risoluzione di voler con le armi vendicar tanta ingiuria; e però ad alcuni gentiluomini della sua camera comandò che si armassero subito e che, incontrandosi nel duca, il peggio che avessero potuto, il maltrattassero. Questa risoluzione del re, che fu scoperta e incontanente fatta saper ad Apollo, indusse Sua Maestà a far chiamar a sé il re di Spagna e il duca di Alva ancora; i quali essendo comparsi, il re prima con alterazion grande di animo acerbamente si querelò del duca, che, per mera ambizione di eternarsi nel carico del governo di Fiandra, gli aveva posto il suo patrimonio nelle inestricabili difficoltadi che vedeva il mondo: cosa degna di altrettanto maggior castigo, quanto il delitto gravissimo di aver così maltrattato il suo re, con quella stessa libertà aveva confessato, con la quale altri si gloriava delle virtuose azioni. A questa querela del re, in sua difesa rispose il duca ch'egli per lo suo re aveva guerreggiato in Africa, in Germania, in Francia, in Fiandra e in Italia, e sempre con vittoria; e che il fedele e onorato suo servigio nella pace così poco era stato guiderdonato, che nel governo di quelle stesse province, dalle quali egli aveva scacciati gl'inimici, non solo gli erano stati preposti uomini di robba lunga, inetti nell'esercizio della guerra, ma fino le donne. Per lo quale modo di procedere, egli oziosamente overo con carichi indegni di un suo pari era trattenuto poi nelle corti, solo perché commettesse l'idolatria di adorar la somma potenza di Ruy Gomez di Silva e di altri soggetti, rispetto a lui vili, che nella corte del suo re più potevano; oscenità che, essendo indegna di un suo pari e stomachezza affatto indegistibile al suo stomaco, in tutto contraria era al suo genio, inimicissimo delle indignitadi, e non solo da' suoi malevoli, ma dallo stesso re veniva interpretata intollerabile alterigia di non voler nella sua corte sopportar uguali nonché superiori. E ch'egli per conservar la sua riputazione e per non veder un suo pari posto nella corte di Spagna tra 'l numero de' cortigiani ordinari, vero era che aveva cercato di eternarsi nel governo di Fiandra; la quale vivamente averebbe cercato di render pacifica, quando anco nella pace egli avesse potuto sperare di poterla governare. Per questa tanto libera risposta sopramodo si sdegnò il re di Spagna; e disse che, la confessione del mancamento di quel suo ministro essendo geminata, altro non vi mancava che la condennazione. — Anzi — al re di Spagna rispose allora Apollo — fa bisogno che, con l'assolver il duca da ogni vostra imputazione, i re grandi vostri pari io ammonisca a ben trattar quei capitani, che, con la preciosa e tanto pregiata moneta del sangue loro avendo saputo comperar la gloria del vero valor militare, meritano ancora di posseder la compiuta buona grazia dei re loro; perché ogni buona giustizia vuole che i regni e le province grandi da quei sieno governate nella pace, che nella guerra hanno avuto cuore di acquistarle o che con le armi da' pubblici nemici hanno saputo difenderle. Ma perché molti di voi non curate di ubbidire al giusto e a quello che per ogni termine di gratitudine vi si conviene, poiché pigri vi veggio in imparar dalla fruttuosa lezione delle istorie i termini co' quali ben soddisfatti e contenti dovete mantener que' capitani che con le armi nelle mani da voi hanno meritati premi immensi, in negocio di tanto rilievo non vogliate almeno arrossirvi di pigliar esempio dagli stessi imperadori ottomani, i quali ne' tempi turbolenti delle guerre con utile e sagacissima liberalità non ad altri danno il carico del generalato degli eserciti che ai loro primi visiri: dignità di così supremo onore, che colui che la possiede, come solo arbitro della pace e della guerra, con suprema autorità governa tutto il vasto imperio ottomano. Onde i primi visiri, sapendo di aver nella pace carico molto più lucroso e onorato che nella guerra, nelle spedizioni loro fedelissimamente maneggiano le armi, tutto affine di mantenersi con la virtù la dignità che posseggono; oltre che, per esercitar l'ambizione di carico tanto principale, coi nuovi acquisti di Stati o con debellar l'inimico, presto si procacciano la vittoria. Filippo, né in mio né in poter di altro prencipe è indur gli uomini a più amare le altrui utilitadi che i propri commodi; e l'arte vera per eternamente rendersi i capitani fedeli è quella, che pur ora ho detto, di mostrar loro nelle turbolenze della guerra l'onorata e lucrosa pace di casa.</p></div2>
<div2 type="capitolo">
<head>Ragguaglio XCVII</head>
<argument><p>Il magno Pompeo alla cerimonia della dedicazione del teatro, da lui con real magnificenza fabbricato in Parnaso, avendo invitati molti nobili signori romani, quelli ricusano di volervi intervenire.</p></argument>
<p>Pompeo il magno con real magnificenza avendo in Parnaso dato fine alla fabbrica del suo teatro, non punto inferiore al mirabilissimo ch'egli eresse in Roma, allora che volle dedicarlo, fece risoluzione di celebrarvi lo spettacolo de' gladiatori. E tra' molti prencipi che invitò a quella festa, furono alcuni moderni signori romani: i quali non solo si scusarono con Pompeo di non aver cuore di veder l'immanità di quello spettacolo, ma liberamente li dissero ch'essi grandemente rimanevano scandalizzati, nonché maravigliati, che gli antichi progenitori loro non solo non avessero avuto in orrore quel fiero atto di veder gli uomini con tanta rabbia incrudelir insieme, ma che di così orrende barbarie avessero mostrato sentir dilettazione anco le donne; e che ardivano dire che somiglianti spettacoli svergognavano quelli che volentieri li rimiravano, e poca riputazione arrecavano a quelli che li facevano rappresentare. Si è risaputo che a questi prontamente rispose Pompeo, ch'egli sommamente sempre amata e ammirata averebbe la civiltà e l'umanità de' presenti Romani di abborrir lo spargimento del sangue umano, se essi tanta virtù non avessero macchiata con la vergognosa curiosità di star in compagnia della più vil plebaccia a veder in Ponte impiccare, scannare e accoppar gli uomini dal boia.</p></div2>
<div2 type="capitolo">
<head>Ragguaglio XCVIII</head>
<argument><p>Pietro Aretino di nuovo essendo stato fregiato, Apollo, per la mala qualità di così mordace e vizioso poeta, comanda che di simil eccesso non si formi processo.</p></argument>
<p>Questa notte passata il signor Pietro Aretino, tornando da visitar il suo dilettissimo Tiziano, è stato assalito da uno che un bruttissimo fregio gli ha dato nel volto, che si può dire che il vigesimo sia che abbia ricevuto quest'uomo, calamita dei pugnali e dei bastoni: co' quali gl'ingegni così pronti di mano, com'egli è di lingua, di modo gli hanno segnata la faccia, il petto e le mani, che sembrano una ben lineata carta da navigare. Gran disgusto ebbe Apollo di così brutto eccesso; e al procurator fiscale di questo Stato comandò che ogni possibil diligenza usasse per venire in cognizione del delinquente. Esquisitamente fu esaminato l'Aretino, il quale depose che non solo non aveva conosciuto chi l'avesse offeso, ma che nemmeno sapeva immaginarselo. Si intende che, ad Apollo essendosi fatta la relazione dell'esamine dell'Aretino, Sua Maestà comandasse che si levasse mano da più fabbricar il processo sopra quel delitto; poiché, non sapendo l'Aretino neppur immaginarsi chi così male l'aveva trattato, faceva bisogno ch'egli avesse uno di quei grandissimi difetti che da alcuno non meritano compassione, o di aver offesi tanti, che si confondeva nel numero de' nemici, o di scordarsi di quelli a' quali avea fatte ingiurie degne di risentimento.</p></div2>
<div2 type="capitolo">
<head>Ragguaglio XCIX</head>
<argument><p>Per corriere espresso, in gran diligenza spedito d'Italia, avendo Apollo ricevuto nuova di gran gusto, con giubilo universale la comunica a' suoi letterati.</p></argument>
<p>Così grande è il gusto che dal virtuoso procedere degli uomini sente Apollo, che non solo nell'Italia e nell'Europa, ma nelle altre parti ancora del mondo tutto, ove fioriscono le buone lettere, con grossi salari stipendiati mantiene quasi numero infinito di uomini, l'obbligo de' quali è, anco per corriere spedito in diligenza, farli sapere le azioni onorate e le operazioni tutte più virtuose, che così i prencipi come i privati in ciascuna provincia, in qualsivoglia regno pongono in esecuzione. Le quali, da Sua Maestà liberalmente a' suoi diletti letterati essendo comunicate poi, per una dotta e molto fruttuosa lezione servono loro. Quindi è che, dai virtuosi di Parnaso essendosi risaputo che giovedì alle otto ore di notte dall'Italia a Sua Maestà era arrivato un corriere, la mattina molto per tempo in numero infinito empirono la sala dell'udienza reale: solo per esser fatti partecipi delle nuove ch'egli portava da quell'Italia, che, sovrana reina essendo di tutte le province, suprema monarca di tutti i più famosi regni dell'universo e particolar seggia di tutte le scienze più riputate, non solo da Sua Maestà e dagli altri pianeti più benigni, ma dalle stelle tutte fisse con quegli aspetti di particolar benignità è riguardata, i quali negl'ingegni degli uomini generano la vivacità di un genio spiritoso, nato alle nuove invenzioni delle cose più eleganti e rare, la prudenza del ben discorrere e meglio operare, la feconda vena del dottamente scrivere e la facile apprensione di tutte le arti liberali. Apollo dunque, in compagnia delle sue serenissime dive essendo comparso nella sala, di seno si cavò prima le lettere che il corriere gli aveva portate d'Italia; e, quelle mostrando ad ognuno, così disse: — Dilettissimi e ben amati letterati miei, il mondo, che non mai ha cessato di produr prencipi di eminentissima virtù e privati di sceltissime lettere, anco per l'avvenire, e in copia grande, ne procrearà in eterno, mercé che per particolar benignità dell'immortal Iddio le buone lettere, le quali per le inondazioni delle genti barbare alcuna volta si sono vedute fluttuare, non però possono perire. Meco dunque rallegratevi tutti, giubilate e fate festa, poiché così merita la grata e sempre felice nuova che pur ora ho avuta d'Italia, dove il mio virtuosissimo Francesco Maria della Rovere, duca di Urbino e serenissimo prencipe de' letterati moderni, essendosi avveduto che quella sacrosanta giustizia (la quale l'eterno Dio ha voluto che in terra abiti tra gli uomini, solo affine che sopra il mio e tuo differenza alcuna non nasca tra 'l genere umano, che con quiete d'ognuno non venga subito sopita), per le infelici fatiche dell'infinita moltitudine di quei giureconsulti, che con i dannosi scritti loro le stesse santissime leggi hanno sepolte ne' fossi delle cautele, ne' baratri delle confusioni, così ora è divenuta dannosa, che alli tre orrendissimi flagelli, co' quali il vivente Iddio suol battere il genere umano, si è aggiunto il quarto del piatire: castigo che, in estremo affliggendo l'animo, in infinito consumando le facoltadi di ogni più ricco patrimonio, più è crudele della guerra, della peste e della fame. Disordine, dilettissimi miei, al genere umano tanto più dannoso, quanto, essendo conosciuto e pianto da tutti, come piaga nondimeno immedicabile essendo stata abbandonata da ognuno, finora non ha trovato medico, al quale sia dato il cuore di curarla. Ma quell'Iddio, che per gl'imperscrutabili giudici suoi finora tra gli uomini ha lasciati scorrere questi disordini, pur alla fine, per quella innata sua benignità che lungo tempo il male e gli errori non lascia regnar sopra la terra, suscitando tra le genti un nuovo Giustiniano, con risoluzione degna di eterna memoria la sacrosanta giustizia ha tratta fuori dalle tenebre di quelle confusioni, nelle quali i malaccorti giureconsulti con gl'infiniti sudori degl'imbrogliati scritti loro l'hanno sepolta, con un suo santissimo editto avendo il serenissimo Francesco Maria della Rovere comandato che appresso i giudici tutti del suo Stato ad avvocato alcuno in difesa de' clienti loro non sia lecito addur altro che le leggi stesse, la <title lang="lat">Chiosa</title> di Accursio, i <title lang="lat">Commentari</title> de' sommi giureconsulti Bartolo, Baldo, Paolo de Castro, il Giasone; e nelle cose criminali l'Angelo <title lang="lat">De' malefìci</title> e alcuni pochi altri. Decreto altrettanto eccellente, quanto senza sparger molta copia di lagrime non posso raccordarmi che ne' tribunali di tutte le corti le liti così bruttamente sieno divenute immortali, che più litigi si sono trovati, che la stessa anco lunga vita di un uomo non ha potuto veder decisi; e pur ad ognuno è noto che eglino appresso gli stessi Turchi, in questo particolare prudentemente senza libri e però ignoranti, in una sola udienza si sarebbono veduti terminati e decisi. A queste cose, dilettissimi miei, aggiungete che quello stesso perniciosissimo morbo dell'eternità de' litigi, il quale, con ogni possibil diligenza da' prencipi timorati di Iddio e innamorati del bene de' loro popoli, esterminato doverebbe esser dagli Stati loro, per ultima infelicità del genere umano è divenuto spaventevole e mortal mercanzia di uomini inutili; i quali il sangue più vitale succhiando degli artefici, degli agricoltori della terra, de' mercatanti e delle altre genti utili al commercio degli uomini, mentre questi con pubblico danno si veggono consumati, altro più non si magnifica al mondo che le grosse ereditadi lasciate dagli avvocati, da' notai, dagli sbirri, da' procuratori e da' giudici. — E questo avendo Sua Maestà detto, accompagnato dal numero infinito de' virtuosi che l'udivano, s'incamminò verso il tempio maggiore di Parnaso; ove giunto, di tutto cuore supplicò la divina Maestà che per universal beneficio al serenissimo Francesco Maria concedesse molti anni di vita, e che di somigliante qualità di prencipi empisse il mondo, e che i medesimi onorati e santi pensieri, che ne' suoi felici Stati aveva saputo por in esecuzione così saggio prencipe, destasse negli altri potentati della terra. Poiché miseria e afflizione, che anco dagli animi a meraviglia ben composti in modo alcuno non poteva tollerarsi, era il vedere che a tal termine di confusione era stata ridotta l'amministrazione della sacrosanta giustizia, che, ne' giudici più allegandosi le opinioni comuni, più comuni, comunissime e più che comunissime de' privati dottori, che l'autorità delle leggi stesse, le liti con tal dispendio erano divenute eterne, che a quei che piativano miglior conto tornava di abbandonar il patrimonio loro, che con mille disgusti di animo difenderlo inanzi così crudeli arpie.</p></div2>
<div2 type="capitolo">
<head>Ragguaglio C</head>
<argument><p>Dalla biblioteca delfica contro l'ordinario suo costume uscendo uno soavissimo odore, Apollo, per chiarirsi di quel miracolo, in persona essendosi trasferito nel luogo, subito scuopre la vera cagione di quella novità.</p></argument>
<p>Sei giorni sono dalla biblioteca delfica cominciò ad uscire una soavità di odore straordinaria e grandemente mirabile: la quale percioché ogni giorno andava crescendo, per la novità di tanto miracolo i virtuosi tutti di questo Stato grandemente sono rimasti attoniti e maravigliati; e, perché non sapevano immaginarsi la cagione di tanto accidente, strettamente supplicarono Apollo che volesse propalarla loro. Sua Maestà, ancor ella mossa dalla novità di quel caso, la vegnente mattina molto per tempo si trasferì alla biblioteca; e tuttoché la soavità di quell'odore per tutto talmente fosse sparsa, che i letterati non sapessero discernere da quel luogo ella particolarmente usciva, Apollo nondimeno incontanente ritrovò il vero fonte di dove la fraganza di quell'odore scatoriva. Onde, dirittamente essendo andato al luogo dove in un'urna di finissimo cristallo orientale, gioiellata di rubini e di perle, si conservano gli scritti poco meno che divini del moral Seneca, onorando prima quelle ben avventurate fatiche, con amendue le mani pigliò l'urna; e appresso poi si rivoltò verso i suoi virtuosi, che, indegni stimandosi di rimirar scritti di tanta esquisita eccellenza, co' ginocchi in terra stavano a capo chino, e: — O miei cari letterati — disse loro, — dalla novità di tanta fragranza, che uscir sentite da queste immortali fatiche del mio dilettissimo Anneo Seneca, per sempre chiaritevi che, se con le vostre virtuose vigilie di santi precetti odorifero render volete il mondo, e le persone vostre di gloriosa fama volete profumare, fa bisogno che, come ultimamente ha fatto Seneca, conformiate la vostra vita con gli scritti, i fatti con le parole.</p></div2><trailer>IL FINE DELLA SECONDA CENTURIA</trailer></div1>
<div1 n="Parte terza">
<div2 type="capitolo">
<head>Ragguaglio I</head>
<argument><p>Collegio fatto sopra il cavallo napolitano.</p></argument>
<p>Fin dall'ora che, per punir con severo castigo il popolo napolitano delle molte infedeltà da lui usate contra i suoi passati regi, piacque alla Maestà del grande Iddio di darlo in mano di Faraone, per legge, che poi diligentemente è stata osservata, gli accorti re di Spagna ordinarono, che quel cavallo sfrenato, che il seggio di Nido boriosamente porta per insegna con vanto che non può soffrir sella né freno, ogni sei mesi fosse condotto nella pubblica piazza del mercato, ove da' marescalchi politici con ogni usata diligenza sopra lo stato di lui fosse fatto formalissimo collegio; nel quale tutto quello ordinassero, che avessero giudicato necessario per ben mortificare animale tanto fiero, tanto incostante e sedizioso, che molte volte in un tempo medesimo più tosto ha voluto esser cavalcato da due regi, che da un solo.</p>
<p>Ieri dunque l'infelice cavallo dagli Spagnuoli, che l'hanno in guardia, fu cavato fuori dalla stalla, e percioché egli così è distrutto, che a gran fatica può tenersi in piedi, con le funi fu strascinato nella piazza. Miserabile spettacolo fu il vedere che, sebben quel destriero già di tanto splendore ora così malamente è consumato, che per la sua molta magrezza se gli contano le ossa, e ha la schiena tutta impiagata, e per i strapazzi fatti di lui, essendo divenuto bolso, ha le narici tagliate, i sospettosi Spagnuoli nondimeno con tanta accuratezza notte e giorno gli tengono le pastore ai piedi, il capezzone, il cannone e gli occhiali, come se temessero di lui e il pericolo di ricever qualche gran danno fosse molto certo e vicino. Esquisita fu la diligenza, che quei sagaci marescalchi fecero sopra lo stato di quel cavallo, e dopo un molto prolisso collegio pieno di dispute unanimamente conclusero, che un palmo più dell'ordinario gli fosse alzata la rastelliera e che della biada quotidiana gli fosse levata la terza parte. A caso ivi presenti si truovarono alcuni filosofi morali, e però buone persone, quando fu fatta quella tanto severa deliberazione; i quali, grandemente compunti da quello spettacolo infelice, chiesero a quei marescalchi per qual ragione usavano la crudeltà di minuir il nutrimento a quel consumato cavallo, se chiaramente si conosceva ch'egli era condotto in stato di tale debolezza, che altro non gli avanzava che ossa e pelle e un poco di spirito, che solo per alcune settimane poteva mantenerlo vivo. Allora il più saputo di quei marescalchi si rivoltò verso quei filosofi e con parlar arrogante e villano disse loro, che essi molto meglio averebbono fatto ad attendere al mestier loro di disputar degli enti e delle quiddità, che porsi a ragionar di quelle materie politiche, nelle quali essi erano crassi ignorantoni, perché, quando il governo di quella capricciosa bestia fosse capitato loro nelle mani, ben presto averebbono veduta la carità e la piacevolezza loro contracambiata con i calci e con i morsi, con li quali, come più volte ingratissimamente ella aveva usato con alcuni suoi liberalissimi regi, tutti lacerati gli avrebbe gettati nei fossi, avendo quella instabile e sediziosa bestia per suo particolarissimo costume con ogni sorta di sedizione travagliare i suoi signori, ancorché benefattori, se da essi malamente non veniva afflitta e con digiuni ridotta al termine della debolezza che vedeano; e che nel far esatto giudizio delle qualità di quel fiero cavallo e della regola con la quale dovea esser governato, non facea bisogno rimirar la magrezza dei fianchi e la debolezza delle gambe, ma la pessima qualità del genio di lui, ora più bizzarro, più sedizioso e capriccioso amator di novità, che fosse stato giammai. E soggiunsero quei marescalchi che guai alli Spagnuoli, se il feroce cavallo napolitano avesse forze e comodità da eseguir tutto quel male, che con il cervellaccio suo, per natura sempre inimicissimo del dominio presente, giorno e notte chimerizzava. Tutte cose che pienamente faceano conoscer al mondo le presenti oppressioni napolitane, non crudeltà della nazion spagnuola, non avarizia dei ministri regi, non trascuraggine dei re di Spagna, ma solo esser utilissimi consigli, prudenti artifici, essendo somma carità con ogni severo rimedio levar la commodità di far male a colui che con li buoni trattamenti d'infinite cortesie giammai non aveva avuto ingegno da saper imparar l'arte d'operar bene; che però confessassero tutti, che il brutto canchero dei sediziosi ingegni napolitani non con altro più appropriato medicamento si potea curare, che con l'unguento corrosivo della molta severità spagnuola.</p></div2>
<div2 type="capitolo">
<head>Ragguaglio II</head>
<argument><p><add resp="ed">La</add> Libertà di Genova <add resp="ed">viene</add> <add resp="ed">ri</add>ammessa alle visite.</p></argument>
<p>Sono già molti anni che la serenissima Libertà di Genova non è ammessa alle visite e alla domestica conversazione dell'inclita Republica veneziana e delle altre castissime Libertadi italiane e oltramontane, percioché, ancorch'ella per il passato sia vissuta in Parnaso con somma riputazione d'una perfetta pudicizia, in questi ultimi anni nondimeno grandemente le ha scemato il credito la troppo domestica conversazione ch'ella ha sempre tenuta con la fallace nazion spagnuola, alla quale, e con grandissimo detrimento della sua riputazione, ella non solo ha accomodato il più nobile appartamento della sua casa, ma fino ha permesso che i più insigni soggetti della sua nobiltà la servino. Per li quali disordini, che in una dama tale sono stimati gravissimi, molti liberamente l'hanno biasimata che non solo troppo si sia intrinsecata con gente, che notoriamente insidia alla sua castità, ma pubblicamente da ognuno si dice, che alli Spagnuoli ella abbia consentito cose brutte e sopramodo pregiudiziali al suo onore; e grandemente si mormora di quella ardente sete ch'ella mostra di avere dell'oro spagnuolo: avarizia così propria d'una vilissima e disonestissima meretrice, come affatto indegna d'una castissima donzella; per li quali disordini chiaramente si vede, che così nobile principessa, la quale, avanti che avesse pratica tanto perniciosa, era annoverata fra le più leggiadre e belle signore che vivono libere, ora ne' membri suoi molto è divenuta difforme, percioché il naso delli Dorii l'è cresciuto quattro dita e la gamba dritta delli Spinoli mezzo palmo. A questa molta disuguaglianza de' membri s'aggiunge l'infinita vergogna che le arrecano le chiacchiare, che fino per le pubbliche piazze si vanno dicendo, che i suoi cittadini, tanto domestici degli Spagnuoli, fino li servino per ruffiani di disonestadi indegne di pur esser imaginate, nonché con tanta libertà di lingua dette per tutti i cantoni; e le cose passano tant'oltre, che non mancano di quei che liberamente affermano, che li re di Spagna fino le hanno attaccata la pelarella e le doglie. Questo è verissimo, che gli Spagnuoli alla scoperta hanno mostrato di voler venir con quella dama agli atti della disonestà, perché, per ben chiarirsi in quali termini si trovino e quello che possono sperar da lei, per un loro ministro che hanno in Italia, chiamato Pietro Enriquez Gusman, conte di Fuentes, pochi giorni sono le hanno fatto presentar una lettera amorosa in forma di citazione, la quale dicono che contenea cose esorbitantissime e che acerbamente la toccavano nell'onore; dalla quale ognun è venuto in chiara cognizione che la protezione e l'affezione, che gli Spagnuoli mostrano portare a quella serenissima dama, in tanto non ha punto del platonico, che anzi tutta è libidine di dominarla. È cosa manifesta a tutto Parnaso, che l'onorata Libertà di Genova, come prima ebbe in mano così presuntuosa lettera, con una pianella che si cavò dal piede pestò il naso al portatore di essa, e appresso con quel sfacciato che gliela inviò fece tal risentimento di parole, e tanto cuore e così deliberata volontà mostrò di venir, bisognando, ai fatti, che nelle menti delle genti compitamente ha riacquistata quella riputazione, che prima senza alcun suo detrimento aveva perduta. Onde così onorata Libertà, per dar conto più sincero al mondo delle sue onorate azioni e dei suoi casti pensieri, per suoi particolari ambasciatori, che ha inviato a tutti i potentati d'Europa, chiaramente ha fatto conoscere a ognuno che la molto domestica pratica che ella ha con la nazion spagnuola non solo è onorata per lei e utile per li suoi cittadini, ma sommamente necessaria per la libertà d'Italia, con la quale ella ha tanto congiunto gli interessi suoi, quanto qualsiavoglia altro potentato che vi si truovi, percioché con gli ingordi cambi e ricambi e con le esorbitanti usure talmente per lo passato e ora più che mai ha tenuto e tiene oppressa la nemica nazion spagnuola, che con essi fa loro guerra molto più crudele che gli Olandesi e Zelandesi non fanno con gli eserciti e con le armate.</p></div2>
<div2 type="capitolo">
<head>Ragguaglio III</head>
<argument><p>Essendosi attaccato fuoco nel palazzo della Monarchia francese e scopertasi la causa dell'incendio, Apollo punisce i malfattori.</p></argument>
<p>Non si sa se a caso, o per malizia di alcuni Francesi, oppure, come gravemente hanno sospettato molti, per macchinazione di quella nazione spagnuola che tanto è implacabile nemica dei Francesi, molti anni sono che si attaccò il fuoco nel real palazzo della Monarchia di Francia e così grande fu la fiamma e spaventevole l'incendio, che le vicine monarchie entrarono in grandissimo sospetto che quel fuoco fosse per terminare con la rovina degli Stati loro; di maniera tale che, per beneficio della propria, ognuno corse ad estinguer l'incendio della casa altrui. Gli Inglesi, ancorché naturali nemici delli Francesi, sollecitamente vi portarono l'acque del loro Tamigi; li Germani quelle della Mosa e del Reno; li Veneziani votarono quasi tutte le lagune loro e li sapientissimi granduchi di Toscana con l'Arno loro frettolosamente corsero a spegner quel fuoco, il quale gli uomini accorti grandemente temeano che fosse per terminare in un incendio universale. E nel vero fu cosa maravigliosa il veder che la stessa Monarchia di Spagna, stimata tanto crudel nemica dei Francesi, ancor essa tra i primi amici grandemente s'adoprasse per estinguer quel fuoco, al quale era fama comune ch'ella più tosto godeva di riscaldarsi; onde ognuno rimase attonito, quando vide che con sollecitudine e carità indicibile non solo vi portò le acque del Tago e dell'Ibero, ma lo stesso immenso oceano, del quale, quando gli Olandesi e gli Inglesi lo permettono, ella è assolutissima padrona; e allora fu che quei politici, sinistramente interpretando la carità de' Spagnuoli, pubblicamente affermarono esser cosa perniciosissima nei bisogni de' Francesi ammettere l'aiuti di quei Spagnuoli, che, essendo eterni e capitali nemici della Francia, più tosto dovevano esser stimati architetti d'ogni rovina francese, che zelanti della grandezza di quel regno, come uomini che, con il solo compasso dell'interesse misurando le azioni tutte di quelli che regnano, nelle opere de' prencipi spesse volte non ammettono nemmeno la pietà verso Iddio, nonché la carità verso gli uomini; e tanto maggiormente simili politici erano venuti in abbominazione alle genti, quanto chiaramente si vedea che gli Spagnuoli nella diligenza e nella carità di portar acqua a quel fuoco non solo uguagliavano, ma superavano qualsivoglia buon amico dei Francesi. E quello che accrebbe ogni maraviglia e che appresso gli uomini semplici alla Monarchia di Spagna acquistò somma riputazione fu che, la Fiandra e l'Austria, suoi più antichi patrimoni, ardendo d'un crudelissimo incendio di guerra, alla carità delle cose proprie ella avea preposta la salute dei Francesi. Ma, percioché non opera umana, non copia alcuna d'acqua era bastante per estinguer una picciola scintilla di fuoco tanto spaventevole, anzi, con le diligenze e con li rimedi ogni giorno più crescendo le fiamme e l'incendio di quelle sanguinolenti guerre civili, anco li buoni e i più devoti semplicioni cominciarono a prestar orecchie alli ricordi dei politici e a sospettar che la carità della Monarchia di Spagna fosse tutto interesse e propria carità spagnuola, di maniera tale che fecero risoluzione di venire all'atto di non più credere all'apparenze, ma veder intimamente la materia che li Spagnuoli portavano entro li loro barili; e trovarono che invece d'acqua per estinguer il fuoco, gli empivano di pece, d'olio, di termentina di diaboliche dissensioni, per accrescerlo; il qual tradimento fu trovato che anco usavano alcuni baroni francesi, i quali, più degli altri facendo professione di caritativi, adoperavano li barili e la materia stessa imprestata loro dagli Spagnuoli; onde questi tali dal giusto sdegno della Monarchia francese incontanente furono uccisi e in quello stesso fuoco arsi, che con tanta sedizione e infedeltà nutrivano nella patria loro; e gli Spagnuoli non solo furono cacciati da quell'opera, ma a suon di trombe proclamati e pubblicati ipocritoni; e per editto particolare della Monarchia francese fu fatto sapere ad ognuno che, se mai per lo tempo avvenire si fosse trovato alcuno, che si fosse indotto a credere che negli animi degli Spagnuoli potesse cadere sorte alcuna di carità verso i Francesi, che fosse avuto, tenuto e reputato notorio semplicione, e che, se dopo la trina ammonizione fosse persistito nel suo errore, come maligno e sedizioso fosse balzato nelle coperte. Fu cosa degna di meraviglia il veder che, avendo gli Spagnuoli e li baroni francesi che si sono nominati cessato da quell'opra, l'incendio di Francia, che prima era tanto grande, che anco gli uomini più giudiziosi affermavano che per opera umana egli era inestinguibile, cessò da se stesso, onde gli eterni e famosissimi gigli d'oro, tanto conculcati prima, risorsero più risplendenti e più fioriti che mai, e la Francia, che per la soverchia ambizione di molti per più di quarant'anni crudelmente aveva travagliato, con gran meraviglia d'ognuno in un batter d'occhio divenne quieta e pacifica; onde gli uomini tutti vennero in chiara cognizione che gli Spagnuoli fossero stati i primi autori di quell'incendio francese, che con speciosissimi pretesti di religione e di carità al mondo tutto s'eran sforzati dar ad intendere di voler ismorzare</p>
<p>Riferiscono tutti che la Monarchia di Spagna dopo tanto caso si ritirò nel suo real palazzo e che per molti giorni mai si lasciò veder da alcuno, dandosi in preda ad una grandissima melanconia, e che con pianti d'abbondantissime lacrime liberamente dicea, che più tosto averebbe voluto perder due delli migliori regni ch'ella abbia, che appresso il mondo veder tanto scorbacchiati e derisi quei suoi santi pretesti, con li quali si ricordava molte volte con sua infinita utilità d'aver venduta al mondo per muschio, per zibetto e per ambracane la stessa puzzolente assa fetida, parendole di rimaner senza il suo più ricco tesoro e d'aver perdute le inesauste vene d'oro e d'argento del Perù e di tutto il Mondo Nuovo, vedendosi privata del beneficio di mai più poter alla semplice brigata dipinger il bianco per lo nero, giudicando duro partito il vedersi giunta a quello spaventevol termine, nel quale ella sempre ha veduti li Francesi, d'esser forzata far gli acquisti delli regni altrui con la sola forza della punta della spada, ove per lo passato con le sole apparenze dei suoi santi pretesti, che le avevano servito invece d'un fioritissimo esercito, sapea d'aver posto il mondo tutto in combustione; e che sopra modo le dolea di vedersi caduta in così mala opinione delle genti, che correa pericolo che per l'avvenire non più le fosse creduto il vero, ove prima la simulazione dei falsi pretesti e la stessa apertissima ipocrisia erano tenute in credito di sacrosanta verità, di perfettissima divozione.</p></div2>
<div2 type="capitolo">
<head>Ragguaglio IV</head>
<argument><p>La Monarchia di Spagna entra in Parnaso con gran pompa e chiede ad Apollo che gli serri il cauterio di Fiandra: e non l'ottiene.</p></argument>
<p>Ancorché alla serenissima Monarchia di Spagna, che quattro mesi sono giunse a questa corte, la Maestà d'Apollo non solo avesse subito decretata la solenne entrata, ma il pubblico concistoro de' letterati nella real sala dell'audienza con la presenza delle serenissime muse, nondimeno non prima fu eseguita che due giorni sono, mercé ch'ella ha consumato il tempo tutto di quattro mesi in accordare con i prencipi poeti li titoli ch'ella dovea dare e ricevere da ciascheduno, e in convenir nel modo di riceverli e di esser da essi ricevuta nelle visite. Mentre stupirono li virtuosi e amaramente piansero la dura condizione delli tempi moderni appestati dalla corruzione di tante vanitadi, fece maggiori le afflizioni dei virtuosi, che molti prencipi letterati apertamente negarono di voler esser visitati da quella gran reina, dicendo che sospettavano di ricevere da lei qualche affronto, perché teneano lettere fresche d'Italia, nelle quali dai loro amorevoli erano avvisati a star con l'occhio aperto, essendo particolarissimo costume degli Spagnuoli d'andar a visitar le persone per ingiuriarle, non per onorarle, e che però parea loro specie di grandissima pazzia, invece di fuggir gli affronti, aspettarli in casa e riverentemente riceverli con la berretta in mano. E con tutto che così potente Monarchia con stupor grande d'ognuno molto più si sia mostrata avara in dar altrui soddisfazion di titoli, che in donar gli scudi d'oro, nondimeno da questi prencipi poeti e da tutti li potentati virtuosi, che più attendono alla sostanza che alla vanità delle cose, in questa materia titolare ella ha ricevuto tutti quei gusti c'ha saputo desiderar maggiori. È ben vero che a così gran reina appresso questa corte molto ha scemata la riputazione l'essersi veduto che, con tutto che ella abbia somma necessità di far acquisto d'amici, tantodimeno si mostri proclive in alienar da sé quelle persone le quali non altro desiderano da lei che soddisfazion di parole; anzi, ognuno ha notato per cosa molto singolare che al maestro delle cerimonie, che l'ha avvertita che quel gran punto ch'ella tiene è cosa odiosa e propria di re barbaro, indegna di così gran principessa d'Europa, con escandescenza grande abbia risposto che si meravigliava di lui e di tutto il suo cerimoniale, poiché mostrava di non sapere che un prencipe senza la gravità sembrava un pavone scodato. Non è possibile scrivere con quanta curiosità e desiderio d'ognuno tanta principessa sia stata aspettata e rimirata da questi letterati, percioché da tutto lo Stato d'Apollo sono concorse le genti per veder in faccia quella potentissima reina, che con un mostruoso corso di felicità in breve tempo sotto di sé ha uniti regni grandissimi e formatone un imperio tanto formidabile, che non si truova prencipe alcuno nell'universo che per sospetto di lei non si sia posto indosso il giaco di maglia e la corazza di ferro.</p>
<p>Questa reina, accompagnata da una numerosissima armata, con felice navigazione li mesi passati giunse alli lidi d'Arcadia e la serenissima madama la Republica di Genova le ha accommodato il suo famosissimo porto gratis, sebben per una certa antica prerogativa la famiglia dei Dorii ne cava una grossa pigione. La Monarchia di Spagna in comparazione di quella di Francia, d'Inghilterra e d'altre vecchie monarchie d'Europa è giovane d'anni, ma di corpo è molto maggiore di qualsivoglia altra e, alla proporzione degli anni che ella ha, è di smisurata grandezza, onde si argomenta che, se ella continuasse a crescere sino a quell'età nella quale li corpi umani sogliono ricevere incremento, diverrebbe così gran gigantessa, che giungerebbe a quella smisurata altezza delle monarchie universali alla quale pervenne la famosa Monarchia romana; ma gl'intendenti delle cose di Stato affermano per cosa certissima che ella non diverrà maggiore e che ne' suoi più teneri anni è pervenuta a quell'altezza di persona alla quale può giungere in qualsivoglia lungo tempo. Il che chiaramente si conosce da questo verissimo argomento, che con maggior difficoltà in questi tempi presenti ella cresce mezzo dito, che ne' tempi andati non facea due palmi. Questa potentissima signora è di colore così bruno, che tira al moro, e però ha costumi più tosto superbi che gravi, e ogni sua azione molto più ha del crudele che del severo, onde, giammai non avendo potuto né saputo imparar l'arte tanto necessaria alli prencipi di perdonare, è ferma opinione di molti che maggiormente difficulti la sua grandezza, percioché, non d'altra cosa più pregiandosi che d'esser chiamata dottoressa delle genti nella scienza di esser risolutissima in saper tagliar la cima a quegli odiosi papaveri, che nelli giardini dei suoi Stati avanzavano gli altri, sopra modo gode che si dica che in quest'arte ella ha superato quel gran Tarquinio, che fu primo inventore di tanto secreto. Essendo ella tanto ardita e risoluta nel commetter le severitadi, grandemente è perplessa nel far le grazie, le quali di rado si veggono uscir da lei, e quelle poche che ella fa le condisce con tanta austerità, che non sono molto grate. Con tutto ciò nell'apparenza ella è tutta gentilezza e tutta si risolve in complimenti, ma chi con l'occhial politico sa penetrar l'intimo del cuore la vede tutta superbia, tutta avarizia e crudeltà, di modo che quelli che lungo tempo hanno negoziato con esso lei riferiscono, che da niuna altra principessa si ricevono più dolci parole e più amari fatti; onde è che come amica grandemente alletta gli uomini e come padrona sommamente gli spaventa. Ha le mani sproporzionatamente lunghe, le quali distende per tutto ove meglio le torna commodo, senza discernere l'amico dal nemico, lo straniero dal parente, e ha le onghie di arpia rapacissima, con le dita di così dura e tenace presa, che non mai rilasciano quello che una volta stringono. Ha gli occhi neri, e sono d'acutissima vista; lo sguardo ha bieco, con il quale, fissamente rimirando uno, attentamente risguarda un altro: cosa di molto pericolo ai prencipi, perché in questi ultimi anni, avendo rivoltata la faccia verso Algieri, senza che alcuno se ne avvedesse fissamente mirava Marsiglia; e in essi occhi si scuopre somma avidità, poiché non con essi rimira cosa, che intensissimamente non la brami con il cuore, onde gli speculativi dicono che questa reina di così immoderata sete si accende delle cose altrui, che giammai non ha avuto amico, che in breve tempo con vari artifizi non abbia fatto schiavo: tutte cose che fanno conoscer al mondo, che ella più tosto è atta a dominar schiavi che uomini liberi, mercé che più di qualsivoglia principessa anco dagli amici nonché da' suoi sudditi vuol ricever tutta la servitù. Tiene così gran punto, che nemmeno degna d'andar incontro alle buone occasioni, che infinite volte la sono andata a ritruovare fino in casa. Avanza ogni altra reina e presente e passata nel saper con il manto di pio broccato ricuoprir ogni suo ancorché diabolico interesse, e con tutto che ogni giorno si vegga far azioni poco buone, di niun'altra cosa però ella fa ostentazion maggiore, che della sua coscienza, onde i Francesi, sotto colore di santissimi pretesti tante volte ingannati, a spese loro hanno finalmente imparato di allora armarsi e montar a cavallo, che con la corona in mano la veggono trattar negozi pieni di pretesti di religione e di santa carità verso il dilettissimo prossimo. Nell'esercizio del cavalcare talmente è dotta, che non solo felicemente ha domati i generosi corsieri di Napoli, ma le stesse viziosissime mule spagnuole, che per loro natural istinto tirano tanti calci, ha rese piacevolissime. Di genio sopra tutte le altre reine è sospettosissima, in tanto che, dalla sua nazione in poi, ha dichiarate sue diffidenti tutte l'altre a lei soggette, ancorché in ogni occasione l'abbia esperimentate fedelissime: cosa che le arreca tanto danno, che gl'intendenti delle cose del mondo liberamente dicono, che per questo solo importantissimo difetto non è possibile ch'ella cresca in maggior grandezza; e ciò accade perché niuna altra reina meno di lei cura di esser da' suoi popoli amata e pone maggior studio in esser temuta, e perciò li politici notano in lei una spezie di grandissima pazzia: così fermamente essersi data a credere con lo strapazzar ognuno poter indur le genti ad adorarla; nondimeno, con costumi tanto odiosi ella alletta tutte le genti a servirla, perché la molta copia de' suoi tesori è quella calamita, che con violenza grande tira a sé gli animi anco di quei che, dovendo aborrirla, sono obbligati cercar la sua bassezza. È accuratissima e oculatissima nelle faccende picciole, ma nelle grandi niun'altra reina più facilmente si è lasciata ingannare. Nel discorrere e nel risolvere le cose importanti mostra senno e prudenza mirabile, ma, o per natural sua pigrizia, o per artificio de' suoi ministri, avarissimi mercatanti dei negozi grandi, o perché le paia che non si faccia risoluzione alcuna con decoro, che lungo tempo non sia aspettata dalle genti, con tanta lentezza eseguisce le risoluzioni fatte, che, con il tempo mutandosi la faccia dei negozi, le risoluzioni prudentemente deliberate molte volte riescono infelici; e però appresso ognuno è in concetto d'esser più valente nel negozio di ordir machinazioni, che nell'esercizio di maneggiar le armi, nelle quali ha gran cuore, somma costanza, tolleranza indicibile di tutti i disagi, ma così poca risoluzione, che la straordinaria sua circonspezione molte volte ha faccia di timidità; onde è che più atta pare a mantener gli Stati, che ad acquistarli, e molti vi sono uomini singolari che si ridono di lei, che tutte le sue azioni voglia regolar con certi sodi e maturi consigli, senza giammai permettere azione alcuna in mano di quella sorte e di quel fato, che tanto ha favoriti e resi gloriosi i Francesi, quando nelle azioni loro si sono governati con molto ardire e con poco cervello; e alcuni stimano che ciò solamente accada per esser ella altrettanto avara del suo sangue, quanto sitibonda dell'altrui, onde i più intendenti capitani del mestier della guerra si ridono di lei, che aspiri all'imperio dell'universo senza voler combattere mai, il che si cagiona perché questa potentissima reina, essendo avvezza a far acquisti de' Stati grandi con i parentadi, ha in sommo orrore il crudel costume dei Francesi di comprar i regni altrui con il prezzo del proprio sangue. Essendo ella dunque più sagace che ardita, di maggior danno è al suo nemico nella pace, che nella guerra; onde i Francesi, che sinora sono vissuti con esso lei in una supina trascuraggine, dopo tante loro calamitadi finalmente hanno imparato di allora raddoppiar la stanga all'uscio, che con gli Spagnuoli hanno conclusa la pace. È trascuratissima delle proprie ricchezze, ma così avida delle altrui, che non cura di disertar gli Stati suoi patrimoniali per fare acquisto di quei d'altri. È di pensieri così cupi, di animo tanto recondito, che non si truova artificio d'uomo che basti per conoscere i fini di lei, anzi Linceo istesso con lo sguardo suo acutissimo non può penetrarle nemmeno la pelle, ove ai Francesi e all'altre nazioni gli uomini anco di corta vista veggono fin dentro le budelle; ma chi vuol fare vero giudizio del genio e de' costumi di tanta signora fa bisogno che creda che in tutti i maneggi ch'ella ha per le mani e in tutti li negozi che altri tratta con esso lei ella sia di dentro tutto il contrario di quello che appar di fuori. E con tutto che tra le virtù che si son dette ella abbia vizi tanto segnalati, per la grandezza nondimeno della sua fortuna ogni cosa viene interpretata e ammirata in lei come virtù, onde è che molti saggi prencipi stimano lor onore imitarla anco nei vizi. Di complessione è robustissima, onde tutti la stimano di lunga vita; solo patisce dell'indisposizione d'aver le membra molto distratte, cosa che in infinito debilita le forze di così gran corpo; sebbene, con l'aiuto della Libertà di Genova e della parentela che ha con il duca di Savoia, usa sommi artifizi per riunirle, nondimeno, per la diversità degli interessi di questi potentati, ella poco se ne prevale. Ma tanta principessa da niun'altra cosa riceve danno maggiore, che da' suoi principali ministri spagnuoli, dei quali soli si serve ne' carichi grandi, esercitati da essi con superbia e alterigia tanto odiosa, che vogliono esser non onorati come uomini, ma adorati come dèi: impertinenza che ha mosso il tedio e la nausea del dominio spagnuolo non solo negl'Italiani e nei Fiamenghi, ma negli stessi Spagnuoli. E gran meraviglia a tutti quei che rimirano così potente reina arreca il vedere che tutta la vita di lei sia piena di sanguisughe, per la maggior parte genovesi, e ve ne sono di quelle così grosse che somigliano le anguille del lago di Marta e i miglioramenti delle valli di Comacchio; non si sa s'ella non se ne liberi o per impotenza, o per negligenza, o per destino de' prencipi grandi, a' quali è disgrazia fatale che questi animalacci succhino il sangue vitale.</p>
<p>Questa potentissima principessa dunque essendo comparsa nella sala reale avanti la Maestà di Apollo, da' suoi ministri si fece sciôrre il braccio sinistro e, nudo mostrandolo ad Apollo e a tutto il sacro collegio de' letterati, parlò in questa guisa: — Sire e padre delle buone lettere, questo ch'ella vede è quel tanto puzzolente cauterio di Fiandra che i Francesi, i Germani, alcuni prencipi italiani, che mi fanno l'amico, e quella sbudellata rinegata oltramarina mi fecero tanti anni sono per lo sospetto che hanno avuto di me. Concedo che li prencipi c'ho nominato avessero giusta gelosia della potenza mia, allora che dopo la morte del re Enrico secondo videro la Francia caduta nella calamità dei re fanciulli e che io nella minorità loro cercavo di seminar discordia in quel regno; ora che questi sospetti sono mancati e che (non m'arrossisco dirlo) nella gran contesa c'ho avuta con li Francesi e particolarmente con quello scatenato del prencipe di Bearna fino vi sono stata condennata nelle spese, domando alla Vostra Maestà che così fastidioso cauterio si serri, poiché ognuno vede che per la molta copia degli umori che vi sono concorsi egli è divenuto così arrabiato canchero, che piaccia a Dio ch'egli termini con la sola rovina mia e che quei, che con fomentare i miei ribelli hanno cercato la mia depressione, non si siano allevato un crudele e velenoso aspide in seno, perché la forma delle republiche di Germania, instituita ancora fra gli Olandesi e Zelandesi, a guisa di contagioso morbo è un giorno per appestare il mondo tutto. Io non passai in Italia per la mia propria ambizione, sì che io abbia quell'ardente sete di dominarla tutta, che dicono gli nemici miei. È noto ad ognuno che vi fui chiamata e a mera forza strascinata dagli stessi prencipi italiani per liberarli dal timor grande ch'aveano della signoria de' Francesi, ché non vive uomo in Europa che non sappia che negli Stati ch'io posseggo in Italia ogn'anno vi rimetto tanto di capitale, che servono per mia debolezza e per tenermi oppressa, ché felice la casa mia di Spagna, la quale averei ricoperta di tegoli d'argento e di coppi d'oro massiccio, se giammai non avessi avuto pratica degl'Italiani, gente doppia, piena di fallacie e d'interessi, e solo buona per imbarcar nei negozi pericolosi le persone senza biscotto, e abbandonarli poi in mezzo i pericoli maggiori, non d'altra cosa facendo più aperta professione, che di cavare i granchi dalle buche con le mani altrui; e in estremo rimango meravigliata come l'Italia, la quale, come è noto ad ognuno, s'è lasciata sbordellare da tutte le nazioni straniere, ora faccia meco tanta profession di castità, che non mi vede muovere un tantino, che subito entra in gelosia ch'io le voglia levar l'onore della sua libertà. E con tutto che la grandezza nella quale di presente si truova il regno di Francia assicuri l'Italia e tutti i prencipi che ho nominati dal timore che hanno della potenza mia, nondimeno, quando così paia alla Maestà Vostra, son apparecchiata di dar ad ognuno sicurtà <foreign lang="lat" rend="italic">de non offendendo</foreign> purché questo a me tanto fastidioso cauterio si serri.</p>
<p>D'ordine di Sua Maestà con molta diligenza dai medici politici fu subito considerato il cauterio, e fatto ch'ebbero sopra di lui esquisitissimo collegio, riferirono che, chiaramente vedendosi che la Monarchia spagnuola veniva travagliata da una continua, ardente sete di dominare, aveva bisogno di quel cauterio per il quale si purgassero quelli umori grossi, che dal Perù le calavano nello stomaco, li quali cagionavano quella inestinguibile sete. E considerarono quei valenti medici che, quando essa Monarchia non avesse avuto quel cauterio, si correva evidente pericolo che gli umori perniciosi del Perù salissero al capo d'Italia, con manifesta rovina delle membra tanto principali che libere sono rimaste in lei, e ch'essa Monarchia di Spagna cadesse nell'idropisia di una monarchia universale: a' quali inconvenienti dissero che ottimamente si provvedea con il cauterio di Fiandra, il quale doveva esser tenuto aperto fin tanto che il Perù, membro mandante, somministrava quelli umori perniciosi.</p>
<p>Alla Monarchia di Spagna, sommamente dispiacque tal risoluzione, onde tutta disacerbata così disse: — Sire, se per la malignità altrui io debbo così bruttamente consumarmi nel somministrar unguenti a questo canchero, che gl'inimici miei chiamano diversivo cauterio, altri e forse chi meno lo si crede vi porrà le pezze. — Dai Francesi, dagl'Inglesi e dall'Italiani subito fu inteso il motto, e replicarono che non dubitavano di cosa alcuna, poiché essi mandavano in Fiandra le immondizie degli Stati loro, ove gli Spagnuoli vi consumavano oro e sangue vitale, perché per assicurarsi dalla formidabile potenza degli Spagnuoli e dall'ambizione loro, che si trovava non aver orizzonte, gl'Inglesi, i Francesi, i Germani e gl'Italiani erano forzati, conforme l'aforismo del politico Ippocrate Tacito, "<foreign lang="lat" rend="italic">consiliis et astu res externas moliri, arma procul habere</foreign>".</p></div2>
<div2 type="capitolo">
<head>Ragguaglio V</head>
<argument><p>Il secretario di monsignor di Guisa fu castigato per aver mal parlato.</p></argument>
<p>Ieri il secretario di monsignor il duca di Guisa, ragionando con alcuni baroni francesi dei passati tumulti di Francia, nel far menzione del partito del suo signore lo chiamò Lega Santa, il che essendo stato riportato a Sua Maestà, incontanente gli fece dar tre tratti di corda in pubblico e gli fece dire, che per l'avvenire imparasse a parlare quando nominava una ribellion diabolica e che in Parnaso non si spacciavano per cose sante le manifeste ipocrisie.</p></div2>
<div2 type="capitolo">
<head>Ragguaglio VI</head>
<argument><p>Gli Spagnuoli tentano l'acquisto di Sabioneta, né gli riesce.</p></argument>
<p>Poiché, per cavare dalla tavola di Milano il chiodo francese che vi s'era fitto, i malaccorti prencipi italiani si servirono di quella zeppa spagnuola, che talmente entrò nella medesima tavola, che con qualsivoglia sorte di tenaglie giammai non è più stato possibile cavarla fuori, i potentati tutti d'Europa e più particolarmente i prencipi italiani, che si avvidero che li Spagnuoli, dopo la servitù dei Milanesi, apertamente aspiravano all'assoluto dominio di tutta Italia, a fine di assicurar quel rimanente di libertà che avanza in lei convennero tra di loro, che ogni venticinque anni con esquisitissima diligenza da personaggi a ciò deputati fosse misurata la catena che gli Spagnuoli fabricano per la servitù italiana. E percioché pochi giorni sono si venne all'atto della misura, con infinito stupor loro trovarono li prencipi italiani che così odiosa catena era stata accresciuta di cinque pregiudizialissimi anelli; incontanente furono chiamati i fabbri politici, i quali con esquisita diligenza fecero l'assaggio del ferro della catena e trovarono che il primo anello aggiunto era stato fabricato a Piombino, l'altro al Finale, il terzo a Correggio, il quarto a Porto Longone e l'ultimo a Monaco. Sopramodo meravigliati rimasero i prencipi per quella novità e molto di loro stessi si vergognarono, che per la supina balordaggine loro gli Spagnuoli nella pace molto più avessero accresciuta la catena della servitù d'Italia, che nella guerra non averebbono fatto con quattro eserciti. Per le quali esorbitantissime novitadi i prencipi italiani in tanta escandescenza entrarono con li Spagnuoli, che liberamente dissero loro che, se non si contenevano dentro i termini dell'onestà e della modestia, quando per ridur alla sua debita misura quella miserabil catena le lime italiane non fossero state bastanti, si sarebbono serviti delle francesi; e se anco con queste non avessero potuto ottener l'intento loro, dall'Alemagna e dall'Inghilterra ne averebbono fatto venir numero sufficiente; e che nell'ultima disperazione fino si sarebbono provveduti di quelle ottime damaschine che si fabricano in Turchia.</p>
<p>Mentre i prencipi italiani stavano in questo contrasto, giunse loro un corriere spedito in gran diligenza d'Italia con l'avviso sicuro che gli Spagnuoli in Sabioneta fabricavano un altro pregiudizialissimo anello per aggiungerlo alla catena della servitù loro; per la qual nuova la serenissima Libertà veneziana subito aprì il suo tremendo arsenale e i prencipi tutti italiani in grandissima fretta corsero ad armarsi, la bellicosa Monarchia di Francia comandò alla sua nobiltà che montasse a cavallo, l'Alemagna tutta si pose in ordine per passar i monti, le armate numerose degli Inglesi, degli Olandesi e Zelandesi in gran fretta si avviarono verso lo stretto di Gibilterra, quando, appunto allora che il mondo tutto era in arme, giunse un nuovo corriere, che rasserenò gli animi già infelloniti d'ognuno con l'avviso che portò, che era vero che gli Spagnuoli con ogni possibile industria loro s'erano sforzati di fabricar l'importantissimo anello di Sabioneta, ma che aveano sudato indarno, poiché, nel saldarlo, si era rotto.</p></div2>
<div2 type="capitolo">
<head>Ragguaglio VII</head>
<argument><p>Tomaso inglese dimanda ad Apollo quando cesseranno nel mondo le eresie.</p></argument>
<p>Tomaso Moro inglese, quegli che, il primo giorno che fu ricevuto in Parnaso, da Apollo fu onorato con il singolar titolo di santissimo letterato, vive in quella corte afflittissimo, perpetuamente escruciandolo quei mali delle scelerate eresie che, nella sua patria e altrove dal cuor degli uomini avendo cacciata la vera pietà cristiana, in una orrenda confusione hanno poste le cose sacre e le profane; e percioché disordine tanto grave ogni giorno più si vede andar crescendo nella chiesa di Dio, anco l'afflizione di quell'uomo veramente singolare di modo sempre va avanzandosi, che perpetuamente si vede pianger l'eresia della plebe sedotta, l'ateismo apertissimo delli seduttori.</p>
<p>Questo tanto insigne personaggio lunedì mattina si presentò avanti Apollo, al quale con grandissimo affetto chiese che gli facesse palese quando nella religion cristiana avranno fine i disordini delle presenti eresie inventate e seminate dagli uomini empi, o per ambizione di acquistare, o per gelosia di non perdere, o per odio di vendicarsi. Alla domanda del Moro così subito rispose Apollo: — Allora, dilettissimo Tomaso, vedrai cessar i mali delle moderne eresie, che gli Spagnuoli, contentandosi della sola Spagna loro, non daranno più gelosia ad alcuno e la serenissima casa d'Austria in Germania con l'antico suo patrimonio del contado d'Anspure terminerà l'ambizione che ha di dominar l'universo, perché, non altro essendo le presenti eresie che una lega di potentati contro la grandezza della casa d'Austria, non prima mancheranno i mali, che si tolga la vera cagione di essi.</p></div2>
<div2 type="capitolo">
<head>Ragguaglio VIII</head>
<argument><p>Li Francesi dimandano il segreto della concia delli guanti di Spagna.</p></argument>
<p>Così grande come eterna è l'emulazione, che si vede regnare tra le due bellicose e potentissime nazioni francese e spagnuola, perché virtù alcuna non si scuopre nel Francese ch'ella sommamente non sia ambita dallo Spagnuolo, e il Francese non mai quieta fin tanto che non ha fatto acquisto di quelle cose rare, delle quali vede dotata la Spagna. E percioché la concia d'ambra, con la quale si fanno i guanti tanto odoriferi, è particolarissima invenzione e dote degli Spagnuoli, i Francesi cosa alcuna non hanno lasciato indietro per giunger alla perfezione di farne di simili, perché con spese grandi si sono proveduti di muschio, d'ambracane, di zibetto, di tutte le più odorifere droghe che produca l'Oriente, ma il tutto è stato indarno, perché né la spesa né la diligenza sono state sufficienti per far che ottenghino il fine dell'intento loro; ma, prima di abbandonar il negozio come disperato, la nobilissima nazione francese ricorse a Sua Maestà, produttore di tutti gli aromati, il quale strettamente pregarono che si degnasse d'insegnare ai Francesi la vera concia spagnuola dei guanti d'ambra. È cosa verissima che nemmeno nella caduta dell'infelice Dedalo così di cuore fu veduto ridere Apollo, come fece per la domanda di quei Francesi, le mani de' quali comandò ai suoi sacerdoti che gli erano allato che fossero odorate, e che riferissero di che sapeano. I sacerdoti incontanente obbedirono e dissero a Sua Maestà che odoravano di buono. Il che udito, disse Apollo a quei Francesi che la natura sempre contracambiava i difetti altrui con qualche rara virtù, e che però il dono di far i guanti molto odorati solo aveva conceduto a quella nazione, alla quale grandemente puzzavano le mani.</p></div2>
<div2 type="capitolo">
<head>Ragguaglio IX</head>
<argument><p>La Monarchia spagnuola va all'oracolo delfico per sapere se otterrà mai la monarchia del mondo, e ha contraria risposta.</p></argument>
<p>Ier mattina due ore avanti giorno la serenissima Monarchia di Spagna con somma secretezza in una carrozza a sei cavalli partì di Parnaso, solo avendo menati con sé alcuni pochi confidenti della sua corte, novità che in tutti i prencipi di questa corte cagionò gelosie grandi; ma la Monarchia di Francia in particolare di modo si commosse, che, per accertarsi di questo viaggio, subito montò nelle poste e, seguendo la Monarchia di Spagna, appunto allora la raggiunse, che ella era arrivata in Delfo all'oracolo di Apollo; avanti il quale essendosi la Monarchia di Spagna presentata, riferiscono quei che vi si truovarono presenti ch'ella gli fece la seguente domanda: — O eterna e chiara lampada del mondo, occhio dritto del cielo, che non solo del giorno, ma che al genere umano sei apportatore d'ogni bene, tu sai che da molto tempo in qua tutti i pensieri miei sono drizzati a quella monarchia universale alla quale solo giunse il popolo romano; sai la effusion del sangue e la profusion dei tesori che ho fatto per giungere al fine dell'intento mio, e solo a te sono note le vigilie, i sudori e le industrie mie tanto artificiose, che ho usate per giungere a così importante disegno; e sai ancora che per lo valore della mia nazione, per la destrezza del mio ingegno, per la potenza del mio denaro, pochi anni sono, allora che seminai nella Francia quelle turbolenze delle guerre civili nelle quali avevo fondate l'uniche speranze mie, tanto fui vicina a conseguire il fine dell'intento mio, che per superar tutti gl'intoppi altro non mi rimanea che unir Napoli con Milano: difficoltà che se posso superare mai, sicuramente posso vantarmi di aver vinto il gioco. Ma poiché, o per mia fatale disaventura, o per l'impossibilità del negozio, o per la potenza di tanti crudeli nemici che mi si sono scoperti contro, gli scandali delle rivoluzioni, che con tante machinazioni in spazio di così lungo tempo avevo seminate tra i Francesi, senza che io abbia potuto ripararvi, in un sol giorno si sono convertiti in quella pace e in quella tranquillità, che mi crepa il cuor di doglia di vedere e di ricordare; per non fornir di disertar quei tanti miei popoli, che in questa impresa che mi son proposta nell'animo quasi ho ridotti all'ultima desolazione, e per non esser più lungo tempo la favola del volgo, mi son presentata avanti la Maestà tua, la quale umilissimamente supplico a darmi chiara risposta, se quella monarchia universale, che tanto ho scolpita nel cuore e che è unico fine di tutte le mie azioni, dal voler delli cieli è destinata a me e alla mia nazione, ché il tutto desidero sapere per potermi quietare nell'impossibilità del negozio, per rinfrancarmi d'animo e per dar cuore ai miei Spagnuoli nella possibilità; percioché, per dir il vero a te che vedi gli occulti pensieri altrui, per tante traversie che per mare e per terra ho patite, per tante cospirazioni e contramine, che dagli implacabili nemici miei mi sono state ordite contro e che ora più che mai mi si ordiscono, totalmente comincio a perdermi d'animo.</p>
<p>Dopo questa domanda si scosse il tempio e per molto tratto lontano tremò la terra, quando dalla bocca del ministro di Apollo uscirono queste parole: — La monarchia universale di nuovo tornerà nella nobilissima nazione italiana quando averà dato bando a quelle intestine discordie, che l'hanno resa serva delle nazioni straniere. — Dopo così lugubre risposta la Monarchia di Spagna, piena di grandissimo affanno, uscì dal tempio e in estremo rimase meravigliata quando vide la Monarchia francese presentarsele avanti; con la quale fece prima i soliti complimenti, poi, presala per la mano, la tirò in disparte e, avendole propalato quanto dall'oracolo le era stato risposto, la fece avvisata che, la monarchia universale dal voler divino di nuovo dovendosi alla nazion italiana, la Francia così ben presto avrebbe provati i nuovi Giulii Cesari, come Spagna i secondi Scipioni; e che per assicurar le cose loro eccellente rimedio le parea che fosse dividersi l'Italia insieme; il qual partito quando non le fosse piaciuto, s'offerse d'insegnarle le medesima ricetta, che felicissimamente disse di aver esperimentata nell'Indie, con la quale in tanto si sarebbono assicurati della nazion italiana, che di quella pessima razza di uomini non altro sarebbe rimasto vivo al mondo, che il solo nome.</p>
<p>— Lasciate — rispose allora la Monarchia di Francia, — ch'io mi scordi di quella infelicissima divisione del regno di Napoli, che il mio re Ludovico duodecimo poco fa fece con voi, e poi parleremo di questo negozio, ché non così facil cosa è ingannar la seconda volta i Francesi, come veggio che voi vi siete dato a credere. Quanto poi alla ricetta, che per assicurarci dagli Italiani mi proponete, di grazia tenetela per voi, poiché il desertar, come avete praticato nelle Indie, il mondo di uomini, per dominar la nuda terra vuota di abitatori, è un certo precetto politico che non si truova nella ragion di Stato francese; percioché ho imparato a mie spese a contentarmi del poco, pur che sia buono, e però fondo la mia grandezza più nella moltitudine de' sudditi, che nell'ampiezza del regno, e pur che i miei Francesi stiano con qualche comodità in questo mondo, mi contento ancora che ci càpino gli altri. Il negozio della concordia italiana è lungo, e voi per pruova ben sapete, che le purghe fatte per assicurarsi da un male che si teme molte volte lo accelerano. Voglio bene e con quella libertà che è propria della mia natura confidentemente dirvi, che l'impresa di soggiogar tutta l'Italia non è negozio così piano come veggio che voi vi siete dato a credere, perché, quando io ebbi i medesimi capricci essendo a me riuscito perniciosissimo, credo che poco migliore lo provarete voi, perché con mie rovine grandissime mi son chiarita che gl'Italiani sono una razza di animali, che sempre stanno con l'occhio aperto per uscirvi di mano, e che mai si domesticano sotto la servitù delli stranieri; e sebbene come astutissime scimmie facilissimamente si trasformano nei costumi delle nazioni che dominano, nell'intimo nondimeno del cuor loro serbano vivissimo l'odio antico; e sono gran mercatanti della loro servitù, la quale trafficano con tanti artifici, che con essersi solo posto indosso un par di brache sivigliane forzano voi a credere che siano divenuti buoni Spagnuoli, e me con un gran collaro di Cambraia perfetti Francesi; ma quando poi altri vogliono venir al ristretto del negozio, mostrano altrui più denti che non hanno sessanta mazzi di seghe, e molto eccellentemente somigliano quelle avare dame, che con la liscia forte pelano gli amanti, senza mai venir alla conclusione di quello che altri desidera da esse: però prestate fede a me, che purtroppo a mie spese l'ho esperimentato, che nel negozio di soggiogar Italia altro non caverete alla fine che danno e vergogna.</p></div2>
<div2 type="capitolo">
<head>Ragguaglio X</head>
<argument><p>Apollo ordina una riforma contra li virtuosi di Parnaso.</p></argument>
<p>Per raffrenare le brutte e spesse stravaganze, che ogni giorno si veggono pubblicar dalli sfrenati ingegni dei capricciosi poeti, Apollo ha stimato cosa necessaria pubblicare una molto severa riforma universale contro i virtuosi tutti di questo Stato, ma più particolarmente contro i poeti italiani, dalla quale così severamente è stata limitata la molta autorità, che si aveva arrogata la licenza poetica, che poco manca che non l'abbino ristretta <foreign lang="lat" rend="italic">ad terminos iuris</foreign>. E ha comandato Apollo, che tutti i virtuosi latini giurino in mano di messer Donato Guarino, arcipedagogo della pedanteria, di osservar fino ad un minimo puntino la sua grammatica, e sono state poste pene gravissime alli trasgressori: e ancorché con un decreto generalissimo derogatorio, con la clausola irritante, a tutte le nazioni sieno state levate le immunità e i privilegi così antichi come moderni, nondimeno ai soli nobilissimi virtuosi Napolitani, in grazia della feconda Partenope, per privilegio particolare è stato conceduto il poter continuar nell'antica sua prerogativa di coniugare con il preterito <foreign lang="lat" rend="italic">plusquam imperfecto</foreign>.</p></div2>
<div2 type="capitolo">
<head>Ragguaglio XI</head>
<argument><p>Filippo II re di Spagna, dopo il contrasto di due mesi fatto sopra certe parole nel suo titolo, entra in Parnaso accompagnato con grande applauso da tutti i maggiori prencipi.</p></argument>
<p>Al potentissimo re di Spagna Filippo II, il quale due mesi or sono giunse in questa corte, non prima di ieri fu permesso il far la pubblica e solenne entrata, mercé che in alcuni archi trionfali, che dalla nazion spagnuola con real magnificenza gli sono stati fabricati, furono scritte queste parole: "<foreign lang="lat" rend="italic">Philippo secundo, Hispaniarum utriusque Siciliae et Indiarum Regi Catholico, Italiae pacis auctori felicissimo</foreign>"; le quali, percioché alla maggior parte dei prencipi italiani non davano gusto, chiedevano che si cancellassero, dicendo che in modo alcuno non voleano dagli Spagnuoli riconoscere quella pace d'Italia, la quale a denari contanti comperavano dagli Olandesi e Zelandesi. Lungo tempo fu disputata questa aromatica materia e, con tutto che i prencipi italiani concludentemente provassero in giudizio che la presente pace d'Italia non dalla buona mente degli Spagnuoli, li quali tutta l'averebbero manomessa se non fosse fatta loro quella grandissima diversione, ma dalla guerra di Fiandra intieramente si dovea riconoscere; con tutto ciò nell'ardor maggiore di questa contesa la Reina d'Italia con la sua solita prudenza ismorzò il fuoco, perché, avendo convocati tutti i suoi prencipi, disse loro che lasciassero le ostentazioni e le borie agli Spagnuoli e, studiando alle cose sostanziali, continuassero a pascerli di fumo.</p>
<p>La cavalcata e di numero e di qualità de' prencipi, che concorsero a favorir e servir così gran re, fu la più numerosa e la più onorata che giammai abbia veduto Parnaso, e così potente re ebbe luogo tra quei monarchi, che al mondo sono stati famosi più per prudenza e sagacità usata nella pace, che per il valor mostrato nella guerra, e però gran meraviglia diede a' letterati l'impresa, che egli portò dipinta sul suo stendardo generale, di una penna da scrivere, con la quale per fede degli istorici pienamente constava, che nel potentissimo regno di Francia e altrove, dove gli si era presentata buona occasione d'adoprarla, aveva cagionate ruine e fracassi maggiori che Carlo V suo padre non avea potuto o saputo fare con la maggior parte dei cannoni di tutta Europa; impresa che molto fu lodata dal sacro collegio dei virtuosi, recandosi gli scrittori a sommo onore che una penna, in mano d'un uomo che avea saputo maneggiarla, avesse operato cose tanto memorande.</p>
<p>Così gran re in Parnaso sempre è stato trattato alla grande, percioché fino i più principali monarchi d'Europa a gran riputazione si sono stimati il poterlo servire, in tanto che, il giorno dopo il suo ingresso essendosi egli posto sotto il barbiere, la reina d'Inghilterra continuamente gli tenne il bacile alla barba e il bellicosissimo re di Francia Enrico IV stimò sua gloria grande l'avergli potuto lavar il capo; il che fece con tanta eccellente maestria, che parea nato in quell'esercizio, ancorché alcuni maligni abbino pubblicato che fu senza sapone e con il ranno solo molto forte. Questo gran monarca da tutti i virtuosi di Parnaso fu presentato di vari doni di poesia e d'altri scritti molto elaborati, li quali contracambiò con molta liberalità, e ad un letterato che gli presentò un realissimo discorso, nel quale si mostrava il modo come la nobilissima Partenope e tutto il floridissimo regno di Napoli (ora per i rubbamenti de' soldati, per i latrocinii dei giudici, per gli scorticamenti dei baroni e per i sacchi generali, che vi danno i rapaci viceré, che di Spagna vi sono mandati per ingrassarsi, condotto all'ultima desolazione), potea esser ritornato all'antica grandezza del suo splendore, fece dono di venti ducati d'oro e consegnò il discorso al confessore, comandandogli che ne tenesse buon conto, come quello ch'era stato scritto molto santamente; ma ad un sufficientissimo politico, che gli diede un discorso molto lungo, ma in tutto contrario al primo, trattandosi in esso del modo che si deve tenere per molto più affliggere detto regno di Napoli di quello che ora si vede, e come si potra ridurre a tanta calamità e miseria, che il generoso destriere, che senza freno e sella il seggio di Nido con poca felicità ha levato per impresa, pazientemente portasse il basto, la soma e che fino tirasse la carrozza, perché disse essere sensatamente scritto secondo i veri termini della buona politica, fece dono di dodicimila scudi di rendita e lo creò Grande di Spagna.</p></div2>
<div2 type="capitolo">
<head>Ragguaglio XII</head>
<argument><p>Pesa de' Stati di tutti i prencipi e monarchie d'Europa fatta da Lorenzo de' Medici.</p></argument>
<p>Poiché chiaramente si vide che la republica romana, dopo l'acquisto ch'ella fece dell'imperio di tutta Italia, in breve tempo poté giunger a quella monarchia universale, la quale è stata ed è tanto celebre al mondo e alla quale indarno hanno poi aspirato molti prencipi ambiziosi, gli imperi e i regni, che dalle macerie di così gran monarchia si fabricôrno poi, vennero in chiara cognizione che quel potentato, che di Stato e di forze è lasciato crescere a grandezza tale, che a solo a solo, a faccia a faccia non trova altro prencipe che possa contraporseli, come non trovò mai la republica romana dopo ch'ella si rese assoluta padrona di tutta Italia, è cosa impossibile impedirgli il giungere in breve tempo alla monarchia universale, poiché l'aiuto e il soccorso delle leghe, per i diversi interessi e per le infinite gelosie che sogliono regnare tra i collegati, in molte occasioni che sono occorse chiaramente si è conosciuto che sono speranze vane, rimedi miserabili. Gli imperi e regni, che dopo la rovina della monarchia romana sorsero al mondo, a fine di schivar quelle calamitadi e quelle desolazioni, che patirono quei potentati che dalla forza romana furono oppressi, con saluberrimo e quasi divin consiglio convennero insieme che ogni quindennio li prencipi tutti d'Europa si raunassero in Focide, dove si dovessero pesar le forze di ciascheduno e si desse poi il contrapeso e la debita mortificazione a colui che fosse trovato essere cresciuto in odiosa e pericolosa grandezza al compagno. Molti grandissimi ingegni sono stati preposti all'onorato carico di questa pesa, ma da cento e più anni in qua sempre è stato maneggiato dalla serenissima casa de' Medici e in particolare dal gran Lorenzo; la qual prerogativa, ancorché a molti paresse che molto offendesse la maestà de' Papi e la prudenza del senato veneto, li quali, se non d'avantaggio, al pari nondimeno di Lorenzo e della republica fiorentina mai sempre hanno invigilato a mantener in Italia e fuori pareggiate le forze dei potentati d'Europa, con mirabil consenso nondimeno degli istorici tutti il negozio della pesa fu dato in mano del signor Lorenzo.</p>
<p>Il primo giorno dunque d'agosto li prencipi e li potentati tutti di Europa si trovarono in Focide per intervenir all'importante faccenda d'aver perfetta cognizione de' fatti proprii e, quello che in materia di Stato importa molto più, di quei degli altri. Per antiqua dunque e giustissima prerogativa la pesa fu cominciata dall'aristocratica monarchia della Sede Apostolica, lo Stato temporale della quale fu posto nella stadera, e percioché il peso del passato quindennio fu di sei milioni di libbre, ora fu trovato arrivare sette e mezza, e ognuno conobbe che la giunta del nobilissimo ducato di Ferrara aveva cagionato quell'aumento. Fu poi alzato un velo e apparve il sacro gladio ancipite, in mezzo della divinità dell'autorità spirituale e temporale, risplendente come chiarissimo sole, arma dal sommo cielo mandata ai Papi; e percioché cosa di tanto pregio con stadera di giudizio umano non puote essere pesata, con la sola mente da tutti fu onorata, ammirata e adorata.</p>
<p>Dopo questo dai sette prencipi elettori l'Imperio romano fu portato alla pesa, il quale ne' libri vecchi fu trovato che arrivò a settanta milioni di libbre, ma poiché per lo sregolato modo di vivere tenuto da molti imperatori gli si guastò quella robusta complessione, che lo rendea tremendo appresso ognuno, egli cadde in quelle pericolose e brutte infermitadi che, dopo una lunga quartana, hanno terminato in una febbre etica, la quale di modo l'ha consumato, che l'età nostra vede non altro essergli rimasto che la pelle e l'ossa; nondimeno, ancorché egli tanto sia diminuito di stato, con la massa grande del suo corpo nell'apparenza fa bellissima vista, oltre che, acciò non sieno conosciute le intrinseche imperfezioni, le buone persone con gli antichi titoli augustali e con il maestoso nome di Cesare eccellentemente l'hanno di fuori tutto abbellito e coonestato; ma quando si venne all'atto della pesa, egli fu di dentro trovato tutto vuoto, non così essendo la piuma leggera come è vano il nome d'un prencipe senza autorità. Onde il peso dell'Impero romano riuscì tanto debole, che non passò quattrocento ottanta libbre, e certo con vergogna infinita degli stessi elettori laici, i quali era opinione che con gli artifici loro l'avessero ridotto a termine tanto infelice, percioché quelle cittadi e quei Stati, che essi non avevano potuti occupare, era comun opinione che avessero operato che, ribellandosi all'Imperio, si vendicassero in libertà: tutto a fine che agli imperatori non rimanessero forze da ripetere da essi con l'arme quei Stati, che con tanta perfidia aveano occupati; onde, con miserabile esempio della vicissitudine delle cose umane, il già tremendo Impero romano dalla malignità, dall'avarizia e dall'ambizione de' suoi sudditi sceleratamente si vedea spogliato de' suoi antichi Stati e ridotto in una camera locanda con il miserabile salario di sette ducati il mese, il quale più sotto nome di ricognizione e d'elemosina, che per debito tributo gli dànno, solo acciò li bastino per pagar la dozzina che gli fa le spese; di maniera tale che la serenissima casa d'Austria con la grandezza dei suoi Stati patrimoniali è forzata sostentar la dignità imperiale, già ridotta al termine di così vil bassezza. E sebben tanta calamità mosse la pietà in molti prencipi, quei nondimeno che si ricordavano le insolenze degli Enrichi, le crudeltà dei Federichi, le sedizioni, le empietà e i latrocini di molti altri imperatori, esercitate in Italia e fuori, liberamente dicevano che non rapacità degli elettori, non infedeltà dei popoli d'Alemagna, ma somma prudenza di tutti i prencipi d'Europa era stata per beneficio della pubblica pace tagliar gli artigli e cavare le penne maestre delle ali a quell'aquila, che sempre avea fatta professione di viver di rapina e che s'era data a credere che i popoli tutti d'Europa, quasi piccioni domestici, fossero sua preda; e fu notato da molti che li prencipi d'Italia sommamente gioivano di vedere l'Imperio romano ridotto al termine di tanta infelicità, come quei che si ricordavano che negli avari passaggi degl'imperatori in Italia da essi mille volte indegnamente erano stati ricattati.</p>
<p>Poi dai famosissimi pari di Francia fu portata a pesarsi la floridissima e bellicosa Monarchia francese, macchina quadra di cinquecento cinquanta miglia per ogni verso, piena d'una infinita nobiltà armata a cavallo, che non solo mantien la pace di casa, ma che a tutte le nazioni dell'universo rende formidabile e tremendo così gran re, ove si vede numero grande di uomini sacri che lo rendono religioso, di letterati che l'abbelliscono, di mercanti e d'artefici che lo fanno ricco e di agricoltori che lo rendono abbondante e copioso d'ogni bene; ma niun'altra cosa maggiormente empie gli occhi dei riguardanti di una infinita maraviglia, che il veder che il regno di Francia è un mare che si semina, una terra che si naviga per tutti i versi. L'antico peso di così famosa Monarchia fu di venti milioni di libbre, ma nella pesa del quindennio passato, per le orrende calamitadi nelle quali dalla dislealtà di alcuni suoi baroni ella fu posta, non arrivò alli dodici milioni, e ora nella presente non solo ha uguagliato, ma di gran lunga passato il peso degli antichi tempi migliori, percioché è arrivato a venticinque milioni, cosa che infinita meraviglia ha dato ad ognuno, in tanto che gli Spagnuoli fino si sono posti gli occhiali al naso e molto minutamente hanno voluto vedere se il peso era giusto. Poi all'antico regno di Francia fu aggiunto l'acquisto della Bressa, datagli dal duca di Savoia, la quale, percioché faceva gran fianco alla città di Lione, accrebbe il peso di lei più d'un milione di libbre.</p>
<p>Appresso poi dalli Grandi di Spagna furono posti nella stadera i molti regni della Spagna e, con stupor infinito di quei vecchioni, che si ricordavano che centoventi anni prima quei regni erano tenuti in vilissima considerazione, il peso arrivo a venti milioni. Molto contenti rimasero gli Spagnuoli del peso della Spagna loro e si tennero sicuri, con l'aggiunta di tanti altri Stati che avanzavano loro da por nella stadera, di non solo pareggiare, ma di gran lunga superare il peso delli venticinque milioni della Monarchia francese. Subito dunque posero nella stadera il floridissimo regno di Napoli, il quale credendo tutti che fosse per accrescere il peso almeno di due milioni, fu veduto che la stadera ne calò uno e mezzo, per la qual novità gli Spagnuoli essendo rimasti molto storditi, dissero che, o Lorenzo in quella pesa avea usato fraude, o che conveniva che la stadera non fosse giusta, poiché era cosa troppo mostruosa che l'aggiungervi roba facesse in lei alleggerir il peso. E riscaldandosi gli Spagnuoli nella collera, dissero che pur una volta i Medici doveano quietarsi, che agli insopportabili disgusti di Fiandra, di Marsiglia e dell'Aldighiera non doveano aggiungere nuove offese e altre materie così odiose. A queste risentite parole senza punto alterarsi rispose Lorenzo, che la sua stadera era giusta, ma che non l'aggravavano i Napoletani e li Milanesi, tanto distratti dalle forze della Spagna e pieni di popoli, che con tanta mala volontà sopportavano il dominio delle nazioni straniere, e le Indie Nuove vuote d'abitatori, ma che la devozione e la moltitudine di sudditi, la fecondità e l'unione delli Stati erano il greve peso che la faceano traboccare. Con apparente sdegno poi rispondendo Lorenzo al particolare di Fiandra e di Marsiglia e dell'Aldighiera, disse che, quando li Spagnuoli vorranno contenersi entro i termini dell'onestà, dai suoi granduchi di Toscana mai sempre saranno amati, onorati e serviti; e che grandemente erravano se si davano a credere di poter mai trattar i Medici di Firenze come aveano fatto gli infelici Sforzi di Milano; e che gli Stati non come le monete si poteano depositar appresso un prencipe con animo di ripeterli poi al tempo opportuno; e che il merito di qualsivoglia gran dono si perdea subito che altri mostravano di volerlo ritôrre. Allora quei prencipi, vedendo le cose mal parate, si traposero tra Lorenzo e gli Spagnuoli e, troncando quel ragionamento odioso, dissero che si camminasse innanzi nella pesa: onde gli Spagnuoli aggiunsero alla stadera il ducato di Milano, il quale somigliantemente fece calar il peso un milione; per lo qual caso gli Spagnuoli di modo rimasero maravigliati, che non volsero por nella stadera la Fiandra, dubitando di ricever disgusto e affronto maggiore. Ben fu detto che, se vi ponevano le Indie, averebbono fatto qualche buon effetto, ma non già quei miracoli che raccontano certe bocche larghe, che con quella medesima facilità ragionano delli milioni di scudi, che i fornaciari fanno dei coppi e dei mattoni.</p>
<p>Appresso poi furono chiamati gli Inglesi, i quali posero nella stadera il regno loro, formidabile per la fortezza del suo mirabile sito, perché i perpetui monti che lo cingono tutto gli servono per mura, dalla stessa potente mano di Dio fatti in forma di baloardi, e l'oceano per fosse molto profonde: regno tremendo per la commodità che ha d'assalir altri e per le insuperabili difficoltadi che trovano quei che vogliono afferrarlo. Il peso di questo regno il quindennio passato fu di quindici milioni di libbre, ma di presente non è arrivato alli nove milioni; e la cagione di tanta diminuzione, oltre alla scelerata apostasia di quel regno, fu anco attribuita all'esser il re di nazion straniera, nuovo nel regno, che però non può se non con molta lunghezza di tempo ben fermarsi in sella e por i piedi nelle staffe della sua nuova signoria. Allora gl'Inglesi, per aggravar il peso del regno d'Inghilterra, vollero por nella stadera il regno di Scozia, quando con le armi nude in mano fu veduta comparir tutta la nobiltà scozzese, la quale liberamente disse che non mai averebbe comportato che la sua patria si fosse aggiunta al regno degli Inglesi. È cosa chiara, che il re d'Inghilterra non mostrò alterazione alcuna verso quegli uomini che, alla presenza di Sua Maestà e di tutti i prencipi d'Europa che erano ivi presenti, aveano parlato con tanto ardire; anzi, con umanissime parole li accertò che quella unione agli Scozzesi averebbe apportate infinite commoditadi. Alle quali cose replicarono gli Scozzesi che fresco era l'esempio lacrimevole delle miserie della Fiandra, la quale, allora che vide li suoi conti divenuti re di Spagna, scioccamente si diede a credere di dover dominare gli Spagnuoli, percioché in breve tempo non la Spagna dai Fiamenghi, ma la Fiandra dalli avari e crudeli Spagnuoli fu mandata a sacco; e che, per colmar tutte le miserie, Carlo V imperatore e il re Filippo suo figliuolo, con la perpetua stanza che fecero in Spagna, di Fiamenghi essendo divenuti Spagnuoli, gli sfortunati Fiamenghi, per aver perduto il prencipe loro, di sudditi naturali cominciarono ad esser stimati popoli stranieri, uomini di sospetta fede; che perciò la Fiandra, patria di Carlo V, patrimonio del re Filippo, secondo i termini della moderna politica divenne Stato di conquista, e che perciò cominciò ad essere governata da gente straniera con quelle gelosie, con que' strapazzi, con quei scorticamenti di nuove gabelle, di sovvenzioni, di contribuzioni e di donativi, che generarono quei stomachi grossi, quelle male soddisfazioni, dalle quali nacque poi la guerra civile, la quale dopo un'indicibil profusion d'oro, una infinita effusion di sangue, una incredibil perdita dell'onor de' Fiamenghi, si è convertita in un'avara mercatanzia delli Spagnuoli; e che miserie tanto deplorande aveano imparato agli Scozzesi a non permettere in modo alcuno, che i loro regi abbandonassero la patria e la seggia reale del loro antico regno per portarla ad un regno maggiore nuovamente acquistato da lui; nel qual caso gli Scozzesi dai crudelissimi nemici loro Inglesi averebbono provate tutte le calamitadi, che le nazioni inferiori erano forzate soffrire dalle superiori che dominavano; e che, quando il regno di Scozia si fosse unito a quello d'Inghilterra e i re scozzesi fossero divenuti inglesi, la Scozia nell'infelicitadi averebbe pareggiata la Fiandra e gli Inglesi nella superbia, nella crudeltà e nell'avarizia gli Spagnuoli. Riferiscono quei che si trovarono presenti a quest'atto, che gli Spagnuoli dissero al re d'Inghilterra, che quei Scozzesi, che tanto arrogantemente avevano parlato in presenza di Sua Maestà, doveano esser castigati; a' quali rispose il re d'Inghilterra, che gli Spagnuoli non doveano dar ad altri quel consiglio, che ad essi era riuscito perniciosissimo; anzi, avendo commandato che si desistesse dalla pesa, assicurò i suoi Scozzesi che tra non molto tempo averebbe dato loro ogni possibil soddisfazione.</p>
<p>Dopo questo fu posto nella stadera il vastissimo Imperio ottomano, il quale il quindennio passato arrivò alla somma di trentadue milioni, ma ora fu trovato essere meno di sedici: novità della quale quei prencipi molto rimasero meravigliati; e particolarmente i Signori veneziani, che non poteano credere tanto calo, fecero instanza che con diligenza maggiore fosse ripesato, e fu trovato che in quel poco tempo che era corso dalla prima alla seconda pesa egli era calato ottocentotrentadue libbre: cosa che manifestamente fece conoscere ad ognuno che l'imperio ottomano, già spavento del mondo, ora, consumato dai tarli dei lussi, dell'avarizia e dell'ozio, precipitosamente correa alla sua rovina, il che diede sommo contento a tutti quei prencipi. È ben vero che dagli uomini più sagaci fu notato che l'allegria delli Spagnuoli fu simulata, per lo dubbio che aveano che la depressione del Turco si convertisse nella esaltazione della republica veneziana.</p>
<p>Appresso poi li senatori polacchi posero nella stadera il regno loro, il quale per la sedizione dell'eresia che hanno lasciato entrar in esso, per la poca autorità che vi ha il re e per lo soverchio imperio che ivi si sono arrogati i palatini, fece poco buona riuscita, percioché non arrivò a sei milioni di libbre, dove per lo passato superò sempre i dodici.</p>
<p>Dopo questo i Savi Grandi di Terraferma e il tremendo magistrato de' signori capi del Conseglio de' Dieci posero nella stadera il floridissimo Stato della republica veneziana, ammirabilissimo per la sua grandezza, per l'opportunità del sito atto alle imprese grandi, ed eccellentemente riuscì al peso, percioché arrivò alli otto milioni, il che dissero accadere per la massa grande d'oro che quei sapientissimi senatori in così lunga pace hanno saputa radunar nel lor tesoro.</p>
<p>Appresso poi gli Svizzeri, i Grisoni e gli altri popoli liberi dell'Alemagna portarono alla pesa le loro republiche, le quali i prencipi fecero instanza che separatamente l'una dall'altra fossero pesate, di che si contentarono gli Alemanni, quando il pesatore avesse potuto farlo. Ma avendo Lorenzo posto nella stadera la republica di Basilea, si trovò che la maggior parte delle altre republiche dell'Alemagna talmente erano concatenate insieme, che impossibile cosa era separar l'una dall'altra, il che fece sudar la fronte a molti prencipi ambiziosi; di maniera tale che, Lorenzo essendo stato sforzato porle tutte insieme nella stadera, fu trovato che nemmeno dal lato grosso poté levarle.</p>
<p>Poi il duca di Savoia dai suoi nobilissimi cavalieri dell'Annunziata fece por nella stadera il suo Stato, il qual eguagliò la pesa del quindennio passato; ma avendo poi Lorenzo aggiunto alla stadera la nobilissima prerogativa del titolo, che il moderno duca Carlo Emanuele gode, di primo guerriero italiano, ella fu veduta aggravar il peso un milione e quattrocentoventimila libbre. Allora con pompa e maestà eguale a quella dei re grandi comparve il duca di Lorena, lo Stato del quale, ancorché picciolo, uguagliò il peso delli regni grandi: e fu considerato il tutto accadere per certa buona ventura di quel prencipe, il quale, avendo li Stati suoi posti in sito tale, che in grave difficoltà possono porre li Paesi Bassi con impedir il passo ai soccorsi che d'Italia vi conducono li Spagnuoli, era salito in tanta riputazione, che a peso d'oro colato, <foreign lang="lat" rend="italic">plus offerenti</foreign>, all'incanto vendea la mercatanzia della sua aderenza, di maniera tale che, dopo aver al pari di qualsivoglia devoto baron francese della Lega Santa ben munti gli Spagnuoli, accostandosi poi ai Francesi che aveano vinta la pugna, con tanta felicità avea saputo mutar mantello, che un re di Francia tale quale fu il massimo Enrico IV, il granduca di Toscana, il duca di Mantova gioivano d'aver imparentato con esso lui. E per fornir di colmar le gelosie degli Spagnuoli, la stessa immortal Republica veneziana con tant'affezione condusse al suo soldo uno di quei prencipi, che se quella serenissima dama non avesse fatto voto di perpetua castità e dai signori veneziani, gelosissimi della pudicizia di lei, dal primo giorno ch'ella nacque, secondo il costume d'alcuni Indiani, non le fosse stata cucita la natura, era ferma opinion di molti che per certo lo si avrebbe pigliato per marito. Grande invidia fu conosciuto che ebbe il duca di Savoia alla felicità di quel prencipe, poiché egli ancora così trovandosi esser stanga posta tra i Francesi e li Spagnuoli di Milano, Come il duca di Lorena tra li Francesi e li Spagnuoli di Fiandra, invece di tanti benefici e di tante utilità che scorgea nei duchi di Lorena, non meno dai Francesi allora nemici che dagli Spagnuoli amici avea ricevuti crudelissimi calci, di maniera che ad ognuno parve che il duca di Savoia affatto si fosse chiarito, che quella degli Spagnuoli per lui era stata una pratica perniciosa.</p>
<p>Appresso dagli Otto di Balia fu posto nella stadera lo Stato floridissimo delli granduchi di Toscana, mirabile per l'eccellente qualità degli uomini che l'abitano, tutti fruttiferi e che con il cervello e con il corpo sempre stanno a bottega, per l'esatto governo e per la perpetua abbondanza, per la pace e sicura quiete ch'egli gode, di modo che, essendo egli tutta sostanza, riuscì al peso al pari di qualsivoglia segnalata monarchia; e si vedea che Lorenzo grandemente gioiva di vedere che sopra i fondamenti delle chiese e degli ospedali, che egli e i suoi maggiori nel tempo della libertà fiorentina aveano gettati nella patria loro, i successori, secondo il modello che ne lasciò Cosimo il Magno, avessero poi saputo fabbricare fortissime cittadelle; onde Lorenzo, per far pomposa mostra del valore e della sagacità dei prencipi della sua casa, pose nella stadera il gran cervellone del massimo Ferdinando, dall'eccessivo peso del quale ella talmente si sentì aggravata, che, precipitosamente traboccando, troncò la catena grossa che la reggea, e ogni cosa andò in fracasso. Allora li prencipi tutti riconobbero la segnalata prerogativa, che ha la corte romana, di produr uomini rari nella prudenza, poiché sapeano tutti che da quella scuola era uscito così gran scolaro.</p>
<p>Il caso della stadera che si ruppe impedì che non poterono esser pesati alcuni prencipi italiani che avanzavano, onde fu concluso che, secondo l'antico costume dovendosi venir all'atto della pesa della Monarchia di Spagna in paragone di tutti i prencipi e potentati d'Italia, dal peso universale dei prencipi italiani si sarebbe calcolato il particolar di ciascheduno. Nel mezzo dunque della gran sala fu portata una grandissima e giustissima bilancia, nella quale da una parte furono posti tutti i regni della Monarchia di Spagna e dall'altra tutti i prencipi italiani, e fu veduto che la bilancia stava in equilibrio, cosa che fu di sommo travaglio ai prencipi italiani, i quali, mentre stavano in quell'agonia, notarono tutti che la potentissima Monarchia francese, con un solo amorevole sguardo che diede alla bilancia dove erano posti i prencipi italiani, con allegrezza universale d'ognuno precipitosamente la fece traboccar dal lato loro. Non si deve lasciar di dire che gli Spagnuoli, vedendo i duchi di Savoia, i quali il decennio passato ricusarono d'esser pesati con le forze italiane, essersi posti nella bilancia per contrapesar le forze spagnuole, li minacciarono mordendosi il dito; del qual atto essendosi quei prencipi avveduti, con generosità degna dell'intrepidezza loro così dissero: — Signori spagnuoli, non è più tempo di pascer gli uomini di speranze; in tutto e per tutto ci siamo chiariti del fatto nostro, e in tanto ci pentiamo delle cose passate, che per l'avvenire vogliamo far i conti e i disegni nostri con un altro carbone, perché il vostro che abbiamo adoperato sinora ne ha troppo tinte e scottate le mani, né gli artifici delle vostre speranze hanno ridotti i duchi di Savoia al termine di tanta pazzia, che voglino lasciar il picciol pane c'hanno in bocca del Stato che posseggono, per dar di morso all'ombra della grande eredità di Spagna, che veggono nel fondo del fiume. — E percioché li Spagnuoli si dolsero, che i duchi di Parma, di Modena, d'Urbino, i signori della Mirandola e gli insigni baroni romani Gaetani, Colonnesi e Orsini, che hanno il tosone e che da essi sono salariati, fossero stati pesati con le forze italiane, ove per quell'ordine di cavalleria e per le pensioni che tiravano erano obbligati di aderire ai pensieri loro e di esser ministri della loro grandezza, da quei signori ebbono per risposta che i prencipi e i baroni italiani, che dalla Monarchia di Spagna riceveano gli onori de' tosoni e godeano gli utili delle pensioni, somigliavano quelle onorate dame, che dagli amanti loro per puro termine di cortesia accettavano doni, non perché avessero l'intenzione di lasciarsi far quella brutta cosa.</p></div2>
<div2 type="capitolo">
<head>Ragguaglio XIII</head>
<argument><p>Perché la Monarchia di Spagna si sia ritirata nel suo palagio.</p></argument>
<p>Percioché erano passati molti giorni che la Monarchia di Spagna non s'era lasciata vedere in pubblico, anzi, che non solo era stata sempre ritirata in casa, ma che di continuo avea tenute chiuse le porte del suo real palazzo, li prencipi italiani e sopratutto i Veneziani, sottilissimi indagatori dei pensieri nonché diligenti osservatori delle azioni di quella gran reina, per somigliante novità entrarono in grandissime gelosie, e percioché non è stato mai possibile di venir in cognizione di quello che significhi tanta solitudine, argomentando tutti che ella non era senza misterio grande, i Veneziani, per la gelosia degli Stati loro divenuti impazienti d'ogni tardanza, con le scale a piro appoggiate al palazzo di essa Monarchia entrarono per le finestre e videro ch'ella era tutta in faccende e che, con un suo ministro chiamato il conte di Fuentes, con certi forti attendea ad otturar i buchi tutti della sua casa; onde i sagaci Veneziani, benissimo antivedendo per qual fine si faceano quei lavori, avvisarono gli amici loro che si armassero, poiché gli Spagnuoli, come prima avessero turati i buchi dei soccorsi, sicuramente erano per dar la caccia a' sorci per far di essi un gran macello.</p></div2>
<div2 type="capitolo">
<head>Ragguaglio XIV</head>
<argument><p>Apollo dà molti avvertimenti alla nazion spagnuola con occasione di certi disgusti passati tra Prospero Colonna e il duca d'Alva.</p></argument>
<p>Don Ernando di Toledo, duca d'Alva, pochi giorni sono giunse in Parnaso e dagli uomini militari, d'ordine espresso d'Apollo, essendo stato fatto diligentissimo esamine delle azioni di lui, fu ritruovato meritevole d'esser ammesso in Parnaso tra quei famosi capitani, che più con la pazienza e con l'arte di ben campeggiare senza sparger sangue sapeano vincer l'inimico, che con la forza aperta e con l'ardire d'arrischiar la fortuna dei regni al caso dubbioso d'un fatto d'arme. Ma percioché Ludovico Guicciardino, saporitissimo scrittor delle cose di Fiandra, diede querela d'esser stato per alcune cose poco grate, ch'egli aveva scritte del duca, maltrattato da lui, più che molto penò a purgarsi di così fatta imputazione, percioché vige in Parnaso un editto d'Apollo, rigorosamente osservato, nel quale si dichiara caduto nella pena della vergogna quel prencipe, quel privato, che contro un istorico o altro scrittore ardisse fare risentimento di cose scritte poco onorate, ma però vere. Ma così potenti furono gli amici che ebbe il duca, che il Guicciardino si contentò di rivocar la querela, ond'egli con tutte le maggiori solennità fu poi ammesso in Parnaso ed ebbe luogo nella compagnia degli uomini d'arme di Sua Maestà, capitanata da quel famoso Quinto Fabio Massimo, che per l'eccellenza della sua molta accortezza è cognominato il Cuntatore. E occorse che, tra gli altri prencipi e gran capitani ch'esso duca visitò, uno fu l'eccellentissimo signor Prospero Colonna, dal quale fu ricevuto con ogni sorte di onori e tanto maggiormente, che era pervenuto a notizia che il duca facea pubblica professione di esser discepolo, seguace e imitatore del tardo, ma però sicuro modo di guerreggiare d'esso signor Prospero. Ma strano accidente e caso nel vero molto fastidioso occorse in essa visita, percioché, nel primo congresso avendo il duca dato al signor Prospero titolo di "Vostra Mercé", egli tanto se ne accese di sdegno che, recandosi a grande ingiuria titolo così vile, con alterata voce disse: — Duca, io mi credevo che tu fossi venuto in casa mia per onorar uno che è maggiore di te, non per vilipenderlo; ma percioché gli uomini di casa Colonna alle ingiurie delle parole rispondono con i fatti, esci di questa casa, ché in istrada, con l'arme nelle mani, ti proverò che tutti quei, che con li miei pari procedono con termini tanto villani, non meritano d'esser ammessi nel commercio degli uomini onorati. — Rimase attonito il duca al risentimento tanto risoluto che vide far a quel gran capitano e, resistendo alla forza che il signor Prospero faceva per spingerlo fuori della camera, venne alle mani con esso lui. E percioché gli Spagnuoli che erano in compagnia del duca, vedendo che egli rissava con il Colonna, entrorno dentro per aiutarlo, gli Italiani servitori del signor Prospero ancor essi fecero il medesimo, onde, in un luogo molto angusto truovandosi gran quantità d'uomini, vi seguì una rissa, una questione crudelissima; il rumor della quale essendo stato udito in strada, fu cagione che la nuova di così pericoloso accidente subito fu portata ad Apollo, il quale in molta fretta vi spedì il reggente della vicaria con la guardia delli arcieri, i quali dalle mani del signor Prospero levarono il duca e, quietato il romore, comandarono alli Spagnuoli, digià molto mal trattati, che se ne tornassero alle case loro.</p>
<p>Allora il signor Prospero, prima che alcuno desse contro lui sinistra informazione, si presentò avanti Apollo, al quale è fama che con alterazion grande d'animo dicesse queste parole: — Sire, è noto ad ognuno che gli uomini della famiglia Colonnese della qualità che son io sempre hanno goduto il titolo dell'Eccellenza <foreign lang="lat" rend="italic">antequam Abraham fieret</foreign> e gli Spagnuoli fossero <foreign lang="lat" rend="italic">in rerum natura</foreign>. Ora, che questa nazione pretenda di strapazzar un mio pari, come pur ora ha avuto ardir di far in casa mia il duca d'Alva, m'è cosa insopportabilissima, percioché, se la viltà di chi offende in infinito aggrava l'ingiuria appresso l'offeso, come è possibile che un barone italiano, della qualità che son io, si contenga entro i termini della modestia vedendosi tanto vilipender da quella nazion spagnuola, le miserie della quale quattro giorni sono di modo compativa il mondo tutto, che anco per le chiese erano raccomandati alla carità dei fedeli Cristiani, da' quali si raccoglievano le elemosine per liberarli della misera servitù nella quale tanto infelicemente si truovavano oppressi dai Mori di Granata. Godono gli Spagnuoli il dominio della maggior parte d'Italia, dove dai miei pari, con tutto che ogni giorno ne minaccino una crudel e universale servitù, sono amati, onorati e fino serviti; essi con la loro portentosa avarizia ne hanno privati delle nostre facoltadi e nel sacco lacrimevole di Roma con la loro inesplebile libidine ne hanno levato tutto l'onore delle nostre pudicissime matrone; ora, che in contracambio di così proietta pazienza ne vogliano tôrre anco questo poco che ne rimane onor di fumo di questi miserabili titoli, infelici avanzi e deplorande reliquie della riputazione italiana, è cosa tanto dura a digerirsi, che ogni onorato baron italiano si deve vendicare non con le querimonie delle parole, come faccio io, ma con la punta dei pugnali.</p>
<p>Riferiscono quei che si truovarono presenti a quest'atto che, appunto dal principio del ragionamento del signor Prospero, Apollo fece volto di ridere e che, quanto più l'escandescenza del Colonna crescea, tanto maggiormente appariva in Sua Maestà l'allegria della sua divina e risplendente faccia, fintanto che, avendo il signor Prospero prorotto in quella troppo ardita parola, che gli strapazzi che gli Spagnuoli fanno degli Italiani si devono vendicare con la punta dei pugnali, proruppe in un apertissimo riso e disse: — Prospero, sei stato e sempre sarai troppo collerico; e son sforzato dirti, che in infinito rimango scandalizzato che un tuo pari, che sempre ha fatto particolar professione di prudenza, non sappia che gli schiavi, che per vent'anni in galera sono stati pasciuti di nero e fetente biscotto, quando s'abbattono in un forno di pan buffetto, a crepapancia sogliono empirsene. E quella loro tanto arrabbiata fame e ogni disonesto atto che si veggono usare per isfamarsi alli galantuomini che lo veggono in tanto non è odioso, che più tosto muove loro la pietà. Però permettete ancor voi, Italiani, che gli Spagnuoli, uomini tanto nuovi in questo mondo e poco fa usciti dalla crudel servitù dei Mori di Granata, si sfamino del cibo tanto delicato al gusto loro degli onorati titoli che hanno ritruovati in Italia, ché vi assicuro che, satollati che si saranno di queste vanitadi ancor essi, come sono li Francesi, diverranno così galantuomini, che sino ai loro mozzi di stalla nonché a' tuoi pari volentieri daranno il titolo dell'Eccellenza. E ti faccio sapere che, se in te si truovasse quella prudenza e quella perfetta cognizion delle cose del mondo che io vorrei, benissimo conosceresti che queste esorbitanze e questo tanto odioso modo di procedere, che li Spagnuoli usano in Italia, del quale tu tanto ti rammarichi, è tanto dolcissimo zuccaro per voi Italiani, tanto amarissimo veleno per la nazione spagnuola, la quale, se al suo valore, alla sua accortezza e alla inesplebile ambizione che ha di dominare avesse congiunti costumi amabili, con l'ultimo esterminio di quel rimanente di libertà d'Italia che non è andata in bocca all'orco, in breve tempo si renderebbe assoluta padrona dell'universo: tutte insolenze che con la punta del pugnale, non da voi Italiani, ma dalla stessa Monarchia di Spagna con ogni sorte di crudeltà dovrebbero esser vendicate ne' suoi ministri spagnuoli, i quali con la vanità loro disgustano li buoni servitori di così gran Reina e poco grata rendono la sua signoria a tutti li suoi sudditi: disordine che, grandemente difficultando la sostanza di quella monarchia universale, alla quale non è possibile ch'ella giunga con l'odio pubblico di tutta Italia, ha somma necessità di rimedio.</p>
<p>E con tal risposta rimandò Apollo a casa il signor Prospero soddisfattissimo, dopo il quale comparve avanti Sua Maestà il duca d'Alva con tutta la sua famiglia, tanto malconcia, che il molto unguento bianco che aveano nel volto impediva che quei Spagnuoli non pareano tanti Mori della Guinea. Allora Apollo, interrompendo al duca le querele che egli volea fare contro il Colonna, disse: — Duca, mi dispiace il disordine, che ho udito essere seguito, e tanto maggiormente, quanto la cagione di tanto rumore è poco giusta e meno onorevole dal tuo lato. E con questa occasione mi piace ricordar a voialtri Spagnuoli, che l'esser non solo avari come siete conosciuti da ognuno, ma il non usar prodigalità nel dare altrui quei titoli che si desiderano, è chiaro indizio di malignità, poiché l'ingenua nobiltà d'un barone si conosce dal mostrar poca avidità dei titoli nel riceverli, molta liberalità nel darli, percioché anco con li soverchi, nonché con i debiti onori, maggior riputazione aggiunge a se stesso chi li dà, che chi li riceve. E voialtri Spagnuoli, che usate tanta austerità in voler per voi soli i titoli grandi, in tanto non ne crescete di reputazione, che più tosto siete divenuti tanto odiosi e ridicoli appresso tutte le genti, che gl'Italiani, nati per sbeffeggiar ognuno, meritamente nelle loro commedie in luogo del Napoletano hanno introdotto il personaggio spagnuolo per rappresentar al mondo la perfettissima vacanteria: cosa della quale dovreste voialtri Spagnuoli arrossirvi, ché non so come non vi accorgiate, che il voler arrivar a dominare il mondo col mezzo del strapazzar ognuno è un far il cammino del gambaro. Gli animi degli uomini, duca, si pigliano con l'esca dell'umanità, con il vischio della gratitudine, delle cortesie, dell'esser manierosi, ché molto ignorante si mostra quell'uccellatore che, come scioccamente veggo che fate voi Spagnuoli, con il tamburo va nella colombara per pigliar i piccioni. E vi dico di più, che se mai nazione alcuna fino dovrebbe far delle indignitadi per adescar gl'Italiani e farli calar sotto le reti del vostro dominio e dare nelle panie della vostra servitù, siete voi Spagnuoli, per i fini che avete sopra l'Italia; e però dovreste considerare che, con li Stati che vi possedete di Napoli e di Milano, vi state come attaccati con la cera, percioché tanto tempo signoreggiarete quei duoi membri che vi avete, quanto gl'Italiani si risolveranno a cacciarvene; i quali, se dopo la vostra rovina potessero assicurarsi di non cader sotto li Franzesi, voi molto ben sapete che, solo con un poco di disturbo che vi dessero nel porto di Genova, vi porrebbero in mille instricabili difficoltà: tutte cose che vi ammoniscono a dar soddisfazione almeno di parole a quei a' quali, per lo dominio che avete in Italia, siete forzati dar tanti amari disgusti con li fatti. Quanto poi all'ingiuria che dite di aver ricevuta dal Signor Prospero, liberamente vi dico che di qualsivoglia smacco che vi sarà fatto per somigliante cagione titolare non solo non ne farò mai risentimento alcuno, ma stimarò che ve lo siate comprato a denari contanti.</p>
<p>Allora il duca volea scusarsi col dire che dal suo re avea l'istruzione del modo che dovea tener con li baroni italiani nel particolar dei titoli, quando Apollo li disse che lo strapazzo spagnuolo sopra li Italiani non s'estendea eccetto che nei Napolitani e nei Milanesi, e soggiunse Sua Maestà che, se alli Spagnuoli la molta passione non accortasse la vista, benissimo conoscerebbono che li loro Grandi, i quali la stessa Spagna non può capire e che in Italia vogliono far il gigante, paragonati poi con i baroni romani, anche di mediocre statura, riuscivano nani. Allora una bianca nube come neve a poco a poco cominciando a ricuoprire la persona di Apollo, i sacerdoti che gli erano intorno s'avvidero che Sua Maestà voleva vaticinare, di modo che, tutti essendosi prostrati in terra, anco il duca con gli altri che avea seco fece il medesimo; allora da quella cava nube si udì uscir la divina voce di Sua Maestà, che con suono soavissimo così disse: — Vi pronostico, Spagnuoli, che con il vostro esoso e odioso modo di procedere un giorno violentarete la nobiltà italiana, maestra dei crudeli vespri siciliani, a machinarvi contro qualche sanguinolente compieta napoletana, essendo propriissimo costume delli Italiani con maggior rabbia vendicar li strapazzi delle parole, che le offese delle pugnalate, come quei che, avendo corta pazienza e lunghe mani, non solo sono nati con un cuore inchinatissimo alle risoluzioni grandi, ma con ogni sorte di crudeltà non prima sogliono vendicar le ingiurie, che quei che l'hanno fatte loro in tutto e per tutto se ne siino scordati; e voi con vostra ruina grandissima allora provarete gli Italiani con l'arme nelle mani esser Orlandi paladini, quando più vi sarete dati a credere ch'eglino sieno divenuti tanti asini da bastone</p></div2>
<div2 type="capitolo">
<head>Ragguaglio XV</head>
<argument><p>Il Boccaccio vien sfreggiato dal Salviati.</p></argument>
<p>Leonardo Salviati, uomo per quanto comportano li tempi presenti e la qualità dei moderni Toscani, assai insigne nelle buone lettere, due giorni sono fece un'azione, la quale da tutti i virtuosi in infinito è stata biasimata, percioché alle due ore di notte a capo il fòro massimo avendo affrontato l'eccellentissimo signor Giovanni Boccaccio, prosator maggiore di Sua Maestà, gli diede molte ferite, con le quali lo deturpò e lacerò talmente, che i suoi più domestici amorevoli, che dopo tanta calamità l'hanno veduto, affermano non esser possibile riconoscerlo per quel Boccaccio tanto leggiadro che era prima; e quello che in infinito ha aggravato tanto eccesso è stato che il Salviati, non per disgusto particolare che abbia ricevuto dal Boccaccio ha commesso così brutto mancamento, ma ad instanza dei Giunti stampatori di Firenze, per avarizia di venticinque scudi che gli hanno donati per premio di così gran sceleratezza, di maniera tale che questa mattina il cavalier Leonardo Salviati, uomo nato di così insigne famiglia, nella pubblica ringhiera dei rostri, per aver incrudelito contro un suo cittadino, ad instanza d'altri, per denari, è stato dichiarato pubblico e notorio assassino.</p></div2>
<div2 type="capitolo">
<head>Ragguaglio XVI</head>
<argument><p>Gli ambasciatori siciliani non possono aver udienza da Apollo, ma sono bruttamente da Sua Maestà scacciati.</p></argument>
<p>Nel porto di Pindo due giorni sono giunse una nave, la quale isbarcò alcuni ambasciatori siciliani, che dalli popoli di quell'isola erano mandati ad Apollo per esporgli negozi di grandissima importanza, li quali, avendo fatto saper a Sua Maestà l'arrivo loro, dimandarono d'esser ascoltati. Non così tosto Apollo udì nominar Siciliani, che contro essi mostrò aperti segni di grandissimo sdegno, e a Luigi Pulci, barigello di campagna, comandò che facesse saper loro, ch'egli neppur volea vederli, nonché udirli: che però tornassero subito ad imbarcarsi, poiché era gran tempo che, per l'insopportabile ingiuria ch'egli avea ricevuta dai Siciliani, avea fatto fermo proposito di mai più voler aver commercio con quella nazione. Gli ambasciatori, ritornando alla nave, obbedirono al comandamento di Sua Maestà, alla quale inviarono una umilissima supplica, nella quale esponevano che erano mandati a Sua Maestà per narrargli strapazzi nuovi, oppressioni inaudite, angherie miserabili che soffrivano dalli Spagnuoli, e che le afflizioni nelle quali i miseri Siciliani si truovavano involti erano tanto calamitose, che non solo dalle benigne orecchie di Sua Maestà meritavano d'esser ascoltate, ma che erano degne d'esser compatite e piante dai più barbari Sciti che abitino la terra.</p>
<p>La supplica fu presentata ad Apollo dal reverendo padre Tomaso Fazzello, saporitissimo scrittor delle cose siciliane, il quale fece fede a Sua Maestà, che in questi tempi lo stato miserabile delli Siciliani trapassava il segno di tutte le umane afflizioni. Al Fazzello rispose Apollo, che tali erano li demeriti dei Siciliani, che si rendeano dignissimi dei mali trattamenti dei quali tanto si doleano: che però quanto prima facesse sapere a quegli ambasciatori, che, se nel termine di due ore non partivano dal porto di Pindo, egli risolutamente avrebbe fatto gettar a fondo la nave con il cannone, perché era risolutissimo di non voler veder in faccia uomo alcuno di quella imprudentissima nazion siciliana, che era stata prima autrice di quei grandissimi scandali, che a lei e agli altri popoli d'Europa aveano apportate somme miserie; percioché, i Siciliani essendo stati i primi che alla luce del mondo aveano posto la nazion spagnuola, prima affatto incognita all'Italia e all'altre provincie d'Europa, quando con risoluzione funestissima si sottoposero ai re aragonesi, aveano anco dato principio a quella funesta e crudel tragedia, della quale se li prencipi italiani sapessero qual fine sia per aver l'ultima scena dell'atto quinto, perpetuamente digiunerebbero e con le ginocchia ignude starebbero in continue orazioni, affine d'impetrar l'aiuto divino per liberar loro stessi da quei mali, che chiaramente si conosce che con unguenti umani più non possono essere medicati. Replicò allora il Fazzello, che non i Siciliani, ma che la regina Giovanna seconda, con la sempre deploranda adozione di Pietro d'Aragona, avea cagionato i presenti mali del dominio spagnuolo in Italia, e che contra quella imprudente e impudica donna con molta ragione potea Sua Maestà sfogar li odi suoi. A questo rispose Apollo, che quei, che delli occulti pensieri dei cuori de' prencipi non aveano l'esatta cognizione che avea egli, della presente servitù d'Italia incolpavano quella reina, ma che la verità stava altramente, perché chiara cosa era ch'ella non mai per difendersi dai re francesi sarebbe caduta nel fallo d'adottarsi un re spagnuolo, se prima non lo avesse veduto potente per lo dominio del regno di Sicilia; e che i re aragonesi non così tosto furono chiamati alla signoria di quell'isola, che sopra l'Italia fecero tutti quei disegni, che per grandissimo flagello degli Italiani purtroppo felicemente sono loro riusciti; e che tutti erano così sicuri demeriti dei Siciliani, che il cercar di minuir le calamitadi nelle quali purgavano i peccati dell'imprudenza loro così era specie grandissima d'empietà, come atto di somma carità perpetuamente esacerbarle, a fine che servissero per esempio chiarissimo a tutte le nazioni, quali amari frutti con il tempo produca la pianta della scelerata e crudel risoluzione che fanno li popoli, quando, per rabbia della cieca disperazione, precipitano nel baratro di sottoporsi al dominio di gente straniera. Replicò allora il Fazzello, che il tutto sarebbe stato vero, quando li Siciliani avessero mutato il dominio d'un re italiano per farsi servi d'uomini barbari, ma che, con il vespro loro avendo cambiati gl'indiscreti e impetuosi Francesi nei considerati e maturi Spagnuoli, parea che, l'intenzione dei Siciliani essendo stata buona, non meritasse l'odio tanto grave di Sua Maestà. Anco contro il Fazzello gravemente si esacerbò allora Apollo e con sdegno: — Dunque pare a te — gli disse — che quella dei Siciliani non sia stata viziosissima ignoranza di passar dall'insolenza, dalla prodigalità e dalla trascuratezza francese alla crudeltade, all'avarizia e all'insopportabil accuratezza della signoria spagnuola? E solo i Siciliani non han saputo quello che è noto ad ognuno, che il dominio delli Spagnuoli sopra le nazion straniere è eterno e però sicuramente mortale, ove la signoria de' Francesi, similissima ad una febre maligna, ancorché sia molto pericolosa, pur dà altrui qualche speranza di vita e con molti medicamenti si può curare, come ben con il vostro famoso vespro siciliano la curaste voi: vespro per certo glorioso, se con quella medicina in infinito non aveste peggiorato lo stato della vostra salute, perché, Fazzello, dai popoli saggi le armi della ribellione solo si pigliano quando sono sicuri di fare il grandissimo guadagno di cangiar la servitù nella libertà, non per mutare un prencipe straniero in un signore barbaro; perché il pesce, che vede di non poter far passaggio dall'olio bollente all'acqua fredda, stima minor suo male starsi nella padella che frigge, che saltar nel fuoco che arde.</p></div2>
<div2 type="capitolo">
<head>Ragguaglio XVII</head>
<argument><p>Sigismondo Battori tardi ha imparato la lingua latina.</p></argument>
<p>Ieri alle venti ore giunse a questa corte l'ordinario corriere di Germania, il quale rallegrò ognuno con la gratissima nuova che portò, che il serenissimo Sigismondo Battori, già prencipe di Transilvania, di modo si era innamorato della leggiadrissima lingua latina, che con grandissima sua gloria parlava e scriveva con purità e candidezza di stil cesariano; onde in quella occasione i virtuosi tutti instantemente chiesero ad Apollo, che per così lieta nuova si facessero in Parnaso tutte quelle demonstrazioni di allegrezza, che per inanimir gli uomini grandi ad amar le buone lettere erano solite farsi quando prencipe alcuno era divenuto letterato; ma perché Sua Maestà vede l'intimo di tutte le cose, negò a quei suoi virtuosi la domanda che fecero e disse loro, che Parnaso solo allora festeggiava, che per libera elezion di animo nobile e per mera elezione degli studi, non costretti da necessità alcuna, li prencipi apprendeano le buone lettere; e che facea bisogno ché sapessero tutti, che il prencipe Battori avea fatto acquisto della elegantissima lingua latina, non per ambizion di mostrarsi letterato, né per virtuosa curiosità di saper cose assai, ma per la necessità ch'avea di correggere per sua riputazione la sciocca sconcordanza puerile, che fece in genere, numero e caso, allora che nella guerra d'Ungheria fece la funesta risoluzione di armarsi contro il Turco per aderir a quell'imperador di Germania, che, avendo così gagliarde e vive pretensioni sopra il principato di Transilvania, egli aver dovea in maggior orrore che settanta imperadori ottomani.</p></div2>
<div2 type="capitolo">
<head>Ragguaglio XVIII</head>
<argument><p>Molti Francesi risanati vengono liberati dall'ospitale de' pazzi.</p></argument>
<p>Finalmente due giorni sono Apollo fece liberar dall'ospital de' pazzi grande numero di uomini della nazion francese, i quali vi erano stati molti anni, nel qual tempo contro essi stessi e contro gli amici nel maggior furor loro aveano commessi eccessi lacrimevoli e per molti anni aveano dato materia da piangere a tutta Europa. Ora, poiché per la fede, che in autentica forma fu prodotta in giudizio dai serenissimi Medici di Firenze, i quali di continuo sono stati assistenti alla cura della pericolosa infermità di quella nazione, pienamente è constato della pristina sanità riavuta, sono stati licenziati; ma avanti il partir loro da Parnaso Sua Maestà li fece chiamar a sé e disse loro, che per lo tempo avvenire sapessero godersi così florido e potente regno con maggior prudenza di quello ch'aveano fatto per lo passato, e che sopra tutte le cose si ricordassero, che l'obbligo della sanità riavuta tutto doveano averlo agli Spagnuoli, i quali, solo con l'essersi lasciati veder nel regno di Francia e particolarmente in Parigi armati, aveano rimesso il cervello nelle teste buche di quei Francesi, che prima in Francia aveano tanto freneticato. Sommamente ringraziarono allora quei Francesi Sua Maestà e dissero, che in tanto si sarebbono ricordati dei saluberrimi consigli che dava loro, che nel misurar le distanze dei luoghi per l'avvenire voleano servirsi dell'uso delle miglia italiane, per fuggir il nome lugubre delle leghe; ma che, quanto al cervello riavuto, l'obbligo tutto l'aveano al generosissimo e mai sempre vittorioso re loro Enrico IV, il quale con la luce del suo valore avea aperti gli occhi ai Francesi, dall'ipocrisia spagnuola bruttamente accecati; oltre che gli Spagnuoli, ch'erano stati primi autori della lacrimevole tragedia francese, con le loro lucenti e desideratissime doble d'oro con tanta maestria aveano saputo avanzarsi in Francia, che bruttamente vi aveano fatto impazzir i matti e i savi.</p></div2>
<div2 type="capitolo">
<head>Ragguaglio XIX</head>
<argument><p>Mostra che li ministri spagnuoli sono interessati nelli suoi negozi.</p></argument>
<p>Tre giorni sono alle otto ore di notte nel real palazzo della Monarchia di Spagna furono veduti entrar quaranta carri di fieno, e percioché l'ora diede grave sospetto ai Francesi, ai Veneziani e ad altri potentati, che vivono in perpetua gelosia della grandezza di così formidabil principessa, con esatta diligenza fu fatta inquisizion per chiarirsi se sotto coperta di fieno quei carri aveano portate cose pregiudiziali; e riferirono le spie, che sotto il fieno erano ascose casse piene di zappe, di badili e di vanghe; e percioché questi sono instrumenti da guastatori, i Francesi fecero risoluzione d'armarsi e i Veneziani voleano gettar le galere del loro arsenale in acqua, quando fu risoluto che, prima di scuoprirsi, era bene chiarirsi se gli Spagnuoli nella casa loro aveano intromesso altra quantità dei medesimi instrumenti o se ne aspettavano da altra parte. E furono accertati che per lo passato non ne aveano ricevuti e che per l'avenire non ne aspettavano; anzi soggiunsero le spie che, subito che furono scaricate quelle casse, non furono portate nell'armeria reale, ma che tutti i Grandi di Spagna e gli officiali principali di così potente Monarchia subito fra di loro si divisero quelle zappe, quelle vanghe e quei badili, con quali la mattina seguente molto per tempo in camicia si posero a cavar fossi, a tirar condotti, a far argini e a corrivar la terra con mille acquedotti, con tanta fatica e diligenza tirando ognuno l'acqua al suo mulino, che aveano ridotte le cose pubbliche a tanta calamità, che i molini della comunità di Spagna, per mancargli l'acqua, non macinavano più.</p></div2>
<div2 type="capitolo">
<head>Ragguaglio XX</head>
<argument><p>Massimiliano imperatore viene avvisato delli romori nati fra li figliuoli.</p></argument>
<p>Tre corrieri la notte passata giunsero alla maestà dell'imperatore Massimiliano II, e subito si seppe che gli portarono l'infelicissima nuova, che l'arciduca Mattias avea pigliate le armi contro l'imperatore Rodolfo suo fratello, con le quali sediziosamente chiedea i regni di Ungaria, di Boemia, l'Austria e l'assoluto dominio di altre provincie. Questi pessimi avvisi in infinito trafissero l'animo dell'imperatore, perché benissimo conobbe che la discordia nata tra' suoi figliuoli agli inimici della casa d'Austria arrecava quel contento che tanto aveano bramato di vedere; onde quel prencipe ieri mattina molto per tempo si presentò avanti Apollo, al quale con spargimento di molte lacrime chiese quando li mali della casa d'Austria, gran tempo prima cominciati con la congiura crudelissima orditale contro da tutta la Germania, doveano aver fine e per qual demerito alla sua casa erano mandati così crudeli flagelli. A questa domanda rispose Apollo in questa guisa: — Cesseranno le persecuzioni e i travagli tutti della vostra famiglia, o grande imperatore, quando ella affatto abbandonerà quei pensieri ambiziosi di voler dominar l'Ungheria e la Transilvania, i quali alla Germania hanno date gelosie tali, che per assicurar l'antica sua libertà dalla potenza della vostra casa ad altro non studia, che alla depression di lei, perché, temendo li Germani mali molto maggiori dagli acquisti vostri, che dalle vittorie del Turco, sono risolutissimi di voler più tosto perder Vienna, che acquistar Buda; e allora si discioglierà la potente congiura che vi è stata ordita contro e la Germania tutta svisceratissimamente amerà i vostri arciduchi, quando, deposta la presente ambizione, faranno conoscere a tutti che vogliono esser uguali, non superiori alli altri prencipi di Germania.</p></div2>
<div2 type="capitolo">
<head>Ragguaglio XXI</head>
<argument><p>Li cani delle Indie sono divenuti lupi.</p></argument>
<p>La notte delli dodici del corrente alle otto ore giunse ad Apollo un corriero in gran diligenza spedito da Lisbona, e si disse che dalle Indie occidentali avea portate nuove importantissime. La mattina molto per tempo ogni sorte di letterato corse al palazzo reale per intender qualche cosa di nuovo, e gli Spagnuoli furono i primi che con molta ansietà domandarono, se nelle Indie si era scoperto qualche altro monte di Potosì o nuovo Rio del Plata, ché voleano andar a seminarvi la santa parola di Dio, e i Francesi faceano instanza di sapere se era stato trovato qualche Mondo Nuovo, per fornir, con far tanto potenti gli Spagnuoli, di mandar in ruina il vecchio; ma per bruttissimo augurio fu tenuto l'essersi veduto che Apollo, lette che ebbe le lettere, grandemente si contristò e, cintosi di una foltissima nube, con una pioggia di abbondantissime lacrime amaramente pianse: per la qual novità ognuno stimò che il corriere avesse portate nuove infelicissime. Mentre dunque il fòro tutto era pieno di letterati e di ogni sorte di virtuosi, che molto afflitti aspettavano d'intender la cagione di così manifesta mestizia di Sua Maestà, dopo molti tuoni e infiniti lampi che si videro e udirono, fu sentita una spaventevole voce, che disse: — Digiunate, maceratevi, vestite di cilicio, aspergetevi di cenere, mangiate il pane con le lacrime, o voi che abitate la terra, e con le orazioni placate l'ira del grande Iddio e con il cuor contrito e con l'animo puro supplicatelo, che si degni per sua infinita misericordia liberar il genere umano che abita il mondo vecchio dalle portentose novitadi, che si è avuto avviso certo esser succedute nel Nuovo.</p>
<p>A così spaventevole avviso, per la molta afflizione che nell'intimo del cuor loro ne sentirono, caddero i virtuosi tramortiti e, credendosi che le Indie occidentali fossero state consumate dal fuoco o sommerse dalle acque, fortemente temeano i medesimi mali; per le quali afflizioni il popolo tutto di Parnaso, che si trovava in sommo spavento, con abbondantissimi pianti e con singulti e urli non più uditi, ad alta voce gridava misericordia e con umilissimi prieghi faceva instanza a Sua Maestà, che si degnasse di propalar a' suoi devoti sudditi quali fossero quei mali, da' quali doveano supplicar l'immortale Iddio di essere liberati. Allora dalla medesima real casa d'Apollo fu udita uscir la seconda voce, la quale fece sapere ad ognuno che i cani, che per guardar gli armenti dai lupi li Spagnuoli avevano traghettati nelle Indie, erano divenuti lupi tanto rapaci, che in divorar le pecore avanzavano la voracità e la crudeltà delle stesse tigri. Dopo avviso tanto infelice fu udito un pubblico pianto di tutti li letterati, amaramente dolendosi ognuno che, se i cani posti alla cura delle pecore divenivano lupi tanto rapaci, che divoravano gli armenti, a quali guardiani per l'avvenire i pastori doveano dar le pecore loro in custodia? E gli armenti rimanendo senza la sicura guardia dei cani, tanto fedeli ai pastori loro, come era possibile che nel mondo non fosse venuta meno la specie delle pecore, infelicissime sopra tutti gli altri animali, poiché doveano essere preda dei lupi nemici e dei cani amici? Mentre le nazioni tutte di Parnaso per lo spavento grande che aveano cadevano quasi morte in terra, soli i Fiamenghi e gli altri popoli dei Paesi Bassi furono veduti intrepidi correr per Parnaso, animando ognuno a pigliar cuore e a non perdersi d'animo, dicendo che non si trovava sorte alcuna di calamità minacciata altrui, che con le risoluzioni grandi fatte dagli animi intrepidi felicemente non si potesse schivare; onde i Fiamenghi ad alta voce faceano saper ad ognuno, che anco nelle patrie loro i cani, che i pastori di Spagna aveano mandati in guardia della greggia fiamenga, erano divenuti lupi tanto rapaci, che con immanità ferina divoravano le pecore, e che avrebbono consumato tutto l'armento fiamengo, se con il risentimento di quella coraggiosa deliberazione, che era nota a tutto il mondo, non vi avessero provveduto; che però, quando nel mondo vecchio fussero succeduti quei mali, che Apollo avvisava esser succeduti nel Nuovo, sapesse ognuno che il vero rimedio da castigar i cani, che aveano il brutto vizio di mangiar le pecore, era dar loro della noce vomica fiamenga e farli crepare come meritavano.</p></div2>
<div2 type="capitolo">
<head>Ragguaglio XXII</head>
<argument><p>La Monarchia spagnuola va a ritrovar la serenissima Reina d'Italia e passano insieme grati complimenti.</p></argument>
<p>Così grande fu lo spavento, che la serenissima Reina d'Italia ebbe, allora che vide i potentissimi re di Francia fatti signori del regno di Napoli e pretender il dominio del ducato di Milano, che benissimo conobbe che ella tra breve era per capitar in mano dei Francesi, se contro quella bellicosa nazione non facea gli ultimi sforzi; e percioché le proprie sue armi non erano sufficienti per assicurarla dagli imminenti pericoli, con successo tale si valse degli aiuti stranieri, che per scacciarne i Francesi facilitò agli Spagnuoli l'acquisto del regno di Napoli; e tra lei e la Monarchia di Spagna passò buona amicizia e perfetta intelligenza finché gli Spagnuoli, con la fraude nota ad ognuno, si fecero padroni del nobilissimo ducato di Milano, per lo quale acquisto, che fu di somma displicenza ai prencipi d'Italia, li Spagnuoli di modo si resero odiosi e sospetti a tutta Italia, che la Monarchia di Spagna e la Reina d'Italia, ancorché nell'apparenza mostrassero di continuare nell'antica confidenza, crudelissimamente nondimeno si insidiarono alla vita e alla riputazione; e il tutto con tanta acerbezza d'animi infelloniti, che con le macchinazioni del denaro, con le insidie della penna per molti anni nella pace si fecero una crudelissima guerra. Or, mentre gli sdegni e i sospetti tra queste due potentissime reine erano più arrabbiati e gli animi si vedeano avvelenati di più mortifero sdegno, la Monarchia di Spagna, fuor dell'espettazione d'ognuno, con una comitiva degna della sua grandezza fu a visitar la serenissima Reina d'Italia, dalla quale fu ricevuta con tante dimostrazioni di onori e di sviscerata affezione, che i letterati tutti, che nella faccia dell'una e dell'altra principessa più osservarono i moti e gli affetti dell'animo, che i bei complimenti di parole, chiaramente conobbero tra esse esser seguita perfetta e real riconciliazione. Alla memoria degli uomini già mai in Parnaso è seguita altra pace e concordia, che a questi virtuosi abbia dato stupor maggiore e mossa più ardente curiosità di saper la vera cagione di tanta novità; e percioché i filosofi, i poeti e gli altri letterati in qualsivoglia scienza, nell'arte di saper penetrar i veri fini delle occulte risoluzioni, che fanno i prencipi grandi, camminano al buio, ricorsero all'università dei politici, propria professione de' quali è, con il lume dell'esatta cognizione che hanno degli interessi di tutti i potentati, saper penetrare "<foreign lang="lat" rend="italic">abditos principum sensus et quod occultius parant</foreign>", da' quali ebbero questa risposta: che la Reina d'Italia, allora che i Francesi soggiogarono Napoli e pretendeano Milano, per assicurar la sua libertà dall'armi di così potente nazione fu sforzata congiungersi con la Monarchia spagnuola; ma che, avvedutasi poi che anch'essa, dopo gli acquisti che fece del regno di Napoli e del ducato di Milano, con ambizion più intensa, con artifici più cupi e con macchinazioni più fraudolente degli stessi Francesi, ambiva il dominio di tutta Italia: e che per giunger a questo fine, nella minorità de' figliuoli del re Enrico II, si pose a travagliar la Francia: e che per ruffiani di tanta ambizione e per ministri della pubblica servitù d'Italia si serviva d'alcuni principali, ma poco accorti prencipi italiani, così crudelmente cominciò ad odiarla, che con ogni sorte di macchinazione l'una cercò il precipizio dell'altra; ma che poi, per l'infelice fine che ultimamente ha avuto il negozio della permutazione di Sabioneta, la Monarchia spagnuola essendosi chiarita che l'acquisto di tutta Italia è desiderio impossibile, negozio affatto disperato, avea dato bando a quella ambizione di dominarla tutta, alla quale prima tanto s'era data in preda; e che, accortasi che la maggior parte de' suoi travagli in Fiandra e altrove erano nati da questi pensieri tanto ambiziosi, per assicurar le cose proprie affatto si era chiarita non altra strada trovarsi migliore, che quella di dar pace alle altrui. E percioché avea toccato con mano, che senza l'amicizia, il favore e l'aiuto de' prencipi italiani non le era possibile quietamente possedere il regno di Napoli e il ducato di Milano, con quella visita avea voluto rasserenar l'animo di quella Reina tanto perturbato: consiglio che i politici chiamarono saluberrimo, percioché quali rumori si suscitarebbono nel mondo, se gli Spagnuoli solo mostrassero di volersi mover armati contro Brescia, Bergamo, Turino o Genova, se per lo picciolo acquisto, che voleano fare della picciola terricciuola di Sabioneta, da chi meno lo si aspettavano si erano veduti ordir contro macchinazioni tali, che la quaglia era stata colta sotto lo strascino e non potea fuggire di andar in bocca al bracco, se non faceva l'ardita risoluzione di forar la rete e salvar la vita per una maglia rotta.</p></div2>
<div2 type="capitolo">
<head>Ragguaglio XXIII</head>
<argument><p>La Monarchia di Spagna fa gettar dalle finestre il suo medico.</p></argument>
<p>Questa mattina la Monarchia di Spagna avendo fatto chiamar a se il suo medico ordinario, poco appresso ella stessa con le sue mani lo gettò dalle finestre del suo real palazzo, onde l'infelice, tutto essendosi fracassato, morì incontanente: caso che tanto più è paruto strano, quanto il medico da tutta questa corte era tenuto uomo d'esquisitissima bontà e nell'esercizio della sua professione mirabile. Varii sono li discorsi, che sono stati fatti per novità tanto segnalata, ma Apollo dalla stessa Monarchia spagnuola avendo voluto sapere la vera cagione di così gran risentimento, quella potentissima Reina gli ha detto, che di già erano passati quarant'anni, che per alcuni accidenti che le venivano e per altri segni che se le scoprivano per la vita, dalla real famiglia di Borbone temea in progresso di tempo che le fosse attaccato qualche pericoloso male franzese; e che, per provvedere al danno che prevedea, domandò consiglio al suo medico, dal quale gli fu ordinata una lunga e fastidiosa e dispendiosa purga di diversioni, di leghe sante, di sollevazioni di popoli, di ribellioni di baroni, di cauterii e d'altri medicamenti molto amari, nei quali avea consumato lo stomaco, indebolita la virtù e affatto perduto l'appetito; e che l'infinita quantità di sciroppi e le molte medicine pigliate con tanta agonia altro non aveano operato, che la accelerazione di quel male, che senza quell'infelice e intempestiva purga forse non le sarebbe venuto mai; oltre che le spesse e molto voraci sanguisughe, che in più parti del corpo le erano state attaccate, talmente le aveano succhiato il miglior sangue vitale dell'oro di Spagna, che per la debolezza della complessione non le era stato possibile evacuar quei mali umori di Fiandra, che tanto l'hanno tenuta e la tengono oppressa. Per li quali disordini, tutti cagionati dal pessimo consiglio di quel medico imprudente, ella di modo era esacerbata contra lui, che solennemente gli giurò di buttarlo dalle finestre, se per liberarla dall'infermità future mai più le avesse ordinato purga alcuna; e che, essendosi avveduta che le doglie, che di presente ella ha nelle spalle di Olanda e Zelanda, sono una scoperta lue gallica, al medesimo medico avea domandato consiglio per liberarsene; il quale, scordatosi de' suoi primi errori, scioccamente le avea ordinata la seconda purga in tutto e per tutto similissima alla prima; e che perciò, vinta dal dolore, gettandolo dalle finestre, nel secondo suo fallo avea voluto punirlo del primo gravissimo errore che egli commise; e che le parea che quel medico aveva meritato l'infortunio di quel risentimento, poiché dal caso seguito con tanta infelicità dei suoi Spagnuoli non avea imparato a conoscere, che le purghe fatte innanzi tempo, per i mali che si temono, non operavano quei buoni effetti, che credea il medico e che desiderava l'ammalato.</p></div2>
<div2 type="capitolo">
<head>Ragguaglio XXIV</head>
<argument><p>La <title lang="lat">Summa</title> dell'illustrissimo cardinal di Toledo non viene ammessa nella biblioteca di Parnaso.</p></argument>
<p>L'illustrissimo e reverendissimo Francesco Cordovese, cardinal di Toledo, personaggio di esemplar vita e d'esquisitissime lettere sacre, e sommo filosofo, quegli che nell'età sua più di qualsivoglia altro concionatore con la viva voce ne' pulpiti fece sommo onore alla parola di Dio, alcuni giorni sono comparve in Parnaso, ai confini di questo Stato incontrato da Alessandro d'Ales e da monsignor Cornelio Musso, vescovo di Bitonto, e per tutto ricevuto a spese di Sua Maestà. Quest'onorato letterato presentò i suoi scritti al venerando collegio dei virtuosi, e quei di filosofia furono ammirati nonché lodati; così anco i <title lang="lat">Commentari</title> da lui composti sopra le cose divine da tutti i sacri scrittori con applauso straordinario furono ricevuti e, poco appresso, in una preziosa urna sotto al baldacchino furono portati alla biblioteca delfica e con il nome di tanto autore consecrati all'eternità. Solo la sua <title lang="lat">Somma</title>, ancorché dottissima, non fu ricevuta da quei virtuosi, li quali liberamente dissero, che di così fatte <emph>Somme</emph> nella biblioteca di Sua Maestà ne era copia tanto grande, che alcune di esse pareano superflue, poiché infiniti grandissimi teologi con tanta diligenza aveano trattate le materie appartenenti alla coscienza degli uomini privati, che aveano posta in compromesso la salute delle anime altrui per lo solo interesse di tre quattrini; e che il mondo grandemente desiderava di veder una compita <emph>Somma</emph> composta sopra la coscienza dei prencipi grandi, materia per la quiete dell'universo necessarissima e affatto omessa dai teologi, nella quale esattamente si discorresse sopra le azioni dei prencipi, con le quali così spesso pongono in confusione il mondo, empiendolo di latrocinii, d'assassinamenti e di tanti omicidii, che molti di essi, accecati dall'ambizione di regnare sopra la terra, aveano fatto correr fiumi di sangue umano. E venendo il sapientissimo consiglio de' letterati ai particolari, disse che sommamente desiderava che si disputassero e si risolvessero le presenti questioni: se la pietà cristiana ammette l'ipoteca speciale, che la violenza della spada si ha usurpata sopra gli Stati altrui; se un principato con l'armi e con le frodi rubato ad un altro prencipe cristiano con buona coscienza possa esser posseduto e trasmesso agli eredi da un prencipe che abbia il vero timor di Dio; e se il termine di dominar un regno di conquista con il solo fine di disertarlo, d'impoverirlo e distruggerlo, per signoreggiarlo senza gelosia, possa esser praticato da chi è nato nella fede cristiana; e se tanto aver esaltata la ragion di Stato, che ella empiamente calpesti le leggi umane e divine, sia più detestabile ed esecranda idolatria, che adorar la statua di Nabucodonosor e il vitello d'oro. In ultimo disse il collegio, che allora affatto si sarebbono compiti li desideri loro, quando si fosse trovato un teologo tanto timorato d'Iddio, che con li scritti suoi così dal mal operare avesse spaventato i prencipi, come, e certo con grandissime fatiche, molti aveano atterriti gli uomini privati, percioché cosa troppo strana parea loro, che infiniti dotti teologi tanto si fossero affaticati a ragionar del minuto conto che i bottegai anco delle parole oziose devono render alla Maestà di Dio, e avessero poi omesso di far menzione di quegli eccessi gravissimi, che commettono i prencipi grandi, quando, con gli eserciti armati rubandosi gli Stati, mandano in ultima perdizione le cose sacre e le profane; e che con maggior beneficio del genere umano e con premi più eterni li sommisti averebbono discorso sopra le azioni di Lodovico duodecimo e di Francesco primo, amendue re di Francia, di Ferdinando re d'Aragona, di Carlo quinto imperadore, l'anime de' quali si erano partite da questo mondo con la grave soma di mezzo milione d'omicidii, tutti commessi per ambizion di regnare, de' quali doveano render molto minuto conto alla Maestà di Dio, che empir i volumi dei peccati veniali delle persone private: tutte cose che grandemente erano necessarie affinché il genere umano, tanto afflitto dall'ambizione de' prencipi, un giorno ricevesse la consolazione che con tanta ansietà desidera, che quei che regnano fossero spaventati dal mal operare e venissero in cognizione, che la casa del diavolo era fatta per i grandi e per i piccioli.</p></div2>
<div2 type="capitolo">
<head>Ragguaglio XXV</head>
<argument><p>Almansore, che fu re dei Mori, incontrandosi con il Regno di Napoli, lacrimano e si raccontano le loro miserie per le oppressioni de' Spagnuoli.</p></argument>
<p>Il famosissimo re de' Mori Almansore, quegli che in Spagna molti anni signoreggiò il nobilissimo regno di Granata, ieri s'incontrò nel Regno di Napoli e, passeggiando, si pose a ragionare con esso lui, e poiché per buon spazio di tempo ben ebbe rimirata la catena ch'esso Regno di Napoli legata porta al piede, gli disse che, la manifattura di lei essendo moresca, gli parea più volte averla veduta e maneggiata, e poco appresso con atto di grandissima maraviglia affermò che la riconoscea benissimo e che ella era quella medesima con la quale egli e i re Mori suoi antecessori per lo spazio di settecento anni aveano tenuti in servitù molti regni di Spagna, e che però strenuamente lo pregava che gli facesse palese come, da chi e quando egli fu incatenato.</p>
<p>— Buon occhio e molto eccellente memoria hai tu, Almansore — rispose allora il Regno di Napoli, — poiché quest'infelice catena, che mi vedi al piede, da Consalvo Corduba, detto il Gran Capitano, fu portata di Spagna, e però molto mi si fa verisimile, ch'ella sia quella medesima che tu dici; e di già sono passati cent'anni, ch'io mi trovo nella misera servitù che vedi, dalla quale non so se mai potrò liberarmi, percioché, per la somma potenza alla quale veggio esser salite le forze degli Spagnuoli affatto avendo perduto ogni speranza d'aiuto che posso aspettar dagli uomini, conosco che la ricoverazione dell'antica mia libertà tutta sta posta nella potente mano di Dio, il quale fa bisogno che in me rinnovi i miracoli del Mar Rosso, se deve seguir la mia liberazione. — Gli anni — replicò allora Almansore, — si confrontano benissimo, perché di poco passa il tempo della tua servitù, che gli Spagnuoli si sciolsero dal piede del regno di Granata questa mia catena con la quale hanno poi legato te. Ma non ti sia discaro, o Regno napolitano, farmi il grandissimo piacere di raccontarmi come sia potuto accadere che gli Spagnuoli si siano resi padroni di un tuo pari, regno tanto potente, tanto lontano dalle forze loro. — Con la fraude, o Almansore, — disse il Regno di Napoli, — gli Spagnuoli si sono intrusi, ché con la forza aperta giammai non erano bastanti per far acquisti tanto segnalati e, come tu molto ben dici, tanto sproporzionati alle forze loro poste tanto lontano. Ma odi, e stupisci della molto grossa coscienza, che nelle cose di Stato ebbe un Re di Spagna, ancorché usasse sommi artifici per parer agli uomini sciocchi un san Macario dipinto al muro, percioché verrai in cognizione d'una tragedia, secondo le regole della mia religione cristiana, crudele e scelerata, ma secondo i termini della moderna politica la più sagace che da qualsiavoglia altra nazione giammai sia stata rappresentata nella scena di questo mondo. Alfonso mio re, per ultima sua e mia principalissima ruina, diede Isabella sua nipote (ché da queste infelicissime nozze ebbe principio la mia spiantazione) per moglie a Gioan Galeazzo, duca di Milano. La fanciullezza prima, poi l'indicibil stupidezza d'ingegno di prencipe tanto sfortunato diedero animo a Ludovico Sforza d'occupar lo Stato al nipote; Alfonso, come ben gli si conveniva, cercò d'impedir quella tirannide, del qual pensiero accortosi Lodovico e conoscendo che senza la rovina dei miei re non gli era possibile di arrivar al fine del suo ingiustissimo desiderio, precipitò in quella risoluzione, che poi a lui, a me e a tutti i prencipi italiani fu tanto funesta, di chiamar i Francesi in Italia all'acquisto di me. I miei re, per difendersi da nemici tanto potenti, in aiuto loro chiamarono quella santa anima di Ferdinando re d'Aragona, loro cugino, il quale si mostrò loro parente tanto amorevole e amico tanto fedele, che, invece di scacciar i Francesi nemici, si divise me con essi, e per far che la porcheria avesse tutte le sue più compite perfezioni, poco dopo quella infelice divisione fece guerra ai Francesi, i quali avendo superati, pieni di vergogna e colmi di danno li sforzò ritornar in Francia; onde il buon re Ferdinando, senza scrupolo alcuno di coscienza, divenne mio assoluto signore e allora fu che mi pose al piede questa catena, che tu hai riconosciuta per manifattura e per opera della tua nazione. E non so se nelle croniche dei Saracini, dei Mori e dei Turchi, che tu pur devi aver letto, si trovi registrato assassinamento più scelerato di questo, fatto da un re che, affettando d'esser tenuto uomo di santissima coscienza e d'ottima volontà, poco prima dalla Sede Apostolica avea ricevuto il glorioso titolo di Cattolico.</p>
<p>— Certamente — replicò Almansore, — nelle croniche che hai nominate della mia nazione si leggono azioni molto sporche fatte da vari prencipi per ambizion di regnare, ma questa che hai raccontata di Fernando è antesignana. — Ma se tu — disse il Regno di Napoli, — o Almansore, con la tua nazione per tante centinaia d'anni hai tenuto incatenato il regno di Granata, qual strada tennero li Spagnuoli per liberarlo? — Quella tanto salubre unione, che con le nozze di Ferdinando e d'Isabella — replicò Almansore, — seguì dei regni di Castiglia con quei d'Aragona, cagionò la libertà del regno di Granata: unione infelicissima, la quale, non meno di quello che ho fatto e faccio io, hanno pianto, piangono e perpetuamente con vere lacrime piangeranno i maggiori potentati d'Europa, come quella che è stata la vera e sola radice dalla quale sono nate tutte quelle grandissime sovversioni di Stati, che sino al giorno d'oggi si veggono in molte parti d'Europa, ma più segnalatamente in Italia. E credimi, Regno napolitano, che sino a questo giorno presente felicemente regnarei in Spagna, se così pestifera unione non precipitava la grandezza mia, percioché la gelosia grandissima che regnava tra i Castigliani e gli Aragonesi erano le mie inespugnabili cittadelle, che in eterno mi averebbero fatto regnare in Spagna. Ma credimi, che gli aiuti che li Papi diedero a Ferdinando e alla reina Isabella grandemente accelerarono la mia depressione. — Taci — disse allora il Regno di Napoli, — o Almansore, e sappi che, dopo la tua cacciata di Spagna, dalla ambiziosa nazion spagnuola provarono i Papi miserie tanto grandi, che con molta verità si può dire che a denari contanti si comprassero quelle calamitadi grandissime nelle quali inciamparono poi, percioché, sebbene la Sede Apostolica sentì sommo contento di veder i re mori cacciati di Spagna, nondimeno tanta dolcezza grandemente s'inamarì loro per la servitù mia, che seguì poco dopo, non altra cosa giammai avendo i Papi avuto in spavento maggiore, che io capitassi in mano di prencipe potente, che avesse potuto farli viver in quelle perpetue gelosie, nelle quali trovandosi ora immersi fino agli occhi, molti di essi, e quei particolarmente che hanno cognizion maggiore delle cose del mondo, non dormono riposatamente tutti i loro sonni. Chiaro testimonio della verità che io ti dico fu il sacco lacrimevole e sceleratissimo, che poco dopo la servitù mia li Spagnuoli diedero a Roma, con la qual ingratitudine pagarono alla Sede Apostolica tutto quello di che le andavano debitori per la remissione del censo di Napoli e gli altri soccorsi, che riceverono nella guerra di Granata. Calamità che, avendo passati tutti i termini delle più funeste miserie, anco agli uomini d'ingegno più addormentati di modo aprì gli occhi, che ognuno venne in chiara cognizione di quello che importò scatenar leoni per zelo di pietà, percioché gli Spagnuoli non così tosto si videro liberati dall'impedimento dei Mori di Granata, che, per l'ambizione che apertamente mostrarono di voler dominar l'universo, non solo in Italia, ma in Europa tutta si scoprirono gelosie importantissime di Stato, interessi gravissimi di religione, intanto che da uomini intendentissimi degli affari del mondo più volte ho udito discorrere, che forse men dannoso partito per molti prencipi d'Europa era che tu avessi regnato in Granata, che gli Spagnuoli fossero passati in Italia ad acquistarvi gli Stati di tanta importanza che ora vi posseggono. Il qual disordine anco nelle cose della religione ha cagionato tanta alterazione, che quei che sanno ragionare della vera cagione dell'importante risoluzione fatta dai prencipi non temono di dire, che la paura, che ebbe la Germania della monstruosa potenza di Carlo V imperatore, abbia cagionato che i pochi Mori che si trovavano in Granata si siano cangiati nei molti eretici che l'età nostra vede in Germania e altrove: razza d'uomini così esecranda, che con la nefanda empietà loro hanno deturpata gran parte dell'Europa. Al disordine gravissimo delle cose sacre s'aggiungono i pregiudizi pubblici e privati, che la mia ruina ha apportati e che continuamente apporta ai prencipi italiani, e ai Papi più particolarmente, percioché i re di Spagna non così tosto m'ebbero posta questa catena al piede, che cominciarono ad aspirare al dominio di tutta Italia, e per giungervi presto molto eccellentemente seppero interessarsi nelle differenze, che allora vertevano tra i prencipi italiani e i Francesi sopra il possesso del ducato di Milano, nelle quali quel cima d'arrosto di Carlo V si portò talmente, che si fece conoscere degno nepote del suo grand'avo materno, percioché, con le forze dei prencipi italiani avendo cacciati i Francesi d'Italia, invece di rimettere gli Sforzi in Stato, come tra lui e gli altri prencipi collegati si era appuntato, con la fraude di mille vanìe turchesche, che seppe inventar contro i duchi Sforzi, si fece assoluto padrone di quel ducato tanto importante.</p>
<p>— Férmati e fa qui punto, o Regno napolitano — disse allora Almansore, — e se anco è seguito il disordine, che il nobilissimo Stato di Milano è capitato in poter degli Spagnuoli, qual cosa gli impedisce che precipitosamente non corrino all'acquisto di tutta Italia? E se la tua servitù manifestò al mondo che gli aiuti e i soccorsi dei prencipi più servono per beneficio di chi li dà, che per utile di chi li riceve, per qual cagione i prencipi italiani non comportarono che Milano più tosto fosse dominato da Francesi, che, con ricever aiuto dagli Spagnuoli, correr pericolo che quel ducato, membro tanto importante d'Italia, cadesse, come pur hai detto che cadé, in poter dei re di Spagna? — La potenza dei re di Francia — rispose il Regno di Napoli, — difende dall'ambizion spagnuola quel rimanente di libertà ch'è avanzato in Italia, percioché quei gloriosi regi per interesse della grandezza loro non vogliono comportare, che il dominio di tutta Italia capiti in poter di quell'ambiziosa nazion spagnuola, che non ha potuto estinguer l'ardente sete che ha di dominare con l'acquisto di tutto il Mondo Nuovo, scoperto da lei, e con tanta gran parte che possiede del vecchio. Oltre che i prencipi italiani, che conoscono il pericolo gravissimo nel quale si trovano d'una pubblica e miserissima servitù, di modo si sono uniti insieme, che, ancor che siano molti di numero, fanno però un sol corpo, e gli Spagnuoli, che hanno usato e usano ogni possibil artificio per disunirne alcuno, si sono chiariti che pestano l'acqua nel mortaio. Ma, circa lo Stato di Milano, devi sapere che fu giudicata cosa più sicura per la pubblica libertà d'Italia, che quel ducato cadesse in poter degli Spagnuoli, che fosse rimaso in mano dei Francesi, i quali, per esser congiunti all'Italia, quando ne possedessero pure una minima parte, si correrebbe manifestissimo pericolo che si facessero assoluti signori di tutta; ma negli Spagnuoli accade tutto il contrario, mercé che le forze loro, ancorché molto grandi, sono però tanto lontane, che per così lungo tratto di mare con molta difficoltà dalla Spagna possono essere traghettate in Italia forze per mantener gli acquisti fatti, non che possino esser sufficienti per soggiogarla tutta.</p>
<p>— Dici il vero — rispose allora Almansore, — ma séguita di raccontarmi i pregiudizi che ha apportato ai Papi l'esser tu capitato in mano degli Spagnuoli. — Sappi — soggiunse il Regno di Napoli, — che dove prima i Papi erano lo spavento dei miei re, ora accade tutto il contrario, perché vivono con grandissima agonia, dubitando che sia per seguir un giorno l'unione di Napoli con Milano, al qual fine s'accorgono che gli Spagnuoli hanno dirizzato lo scopo di tutti i loro pensieri; onde gli Spagnuoli, propria natura de' quali è cavar sommo frutto dal timore nel quale s'avveggono aver posti i prencipi loro vicini, tanta autorità si sono arrogati nella corte romana, che si millantano d'esser veri arbitri di tutte le cose più importanti che vi si trattano. A questo che t'ho detto s'aggiunge che, quando i re di Napoli non erano re di Spagna, i Papi con ogni debol minaccia di negare l'investitura ottenevano dai miei re principati, ducati, marchesati e altri Stati grandi in dono, oltre che compravano l'amicizia loro con parentadi e con ogni sorte di liberalità; ma ora, essendo cessata la paura, se i Papi con i titoli di Stati importanti vogliono ingrandir i parenti loro, fa bisogno che li comprino a denari contanti, e i sagaci re di Spagna, oltre l'oro prezioso delle preghiere, che vogliono che in ogni modo proceda per primo pagamento, li vendono poi molto salati. — Importanti interessi e gravi disordini sono questi che mi hai raccontato — disse Almansore, — ma tu, Regno di Napoli, che sei il magazzeno della seta, il granaro d'Italia, come vai così stracciato e sei tanto magro? — Mentre gli Spagnuoli, che nudi vengono di Spagna — rispose il Regno di Napoli, — dopo quattro giorni che sono arrivati in casa mia vogliono coprirsi tutti d'oro, fa bisogno che io spogli me per vestir tanti scalzi, oltre che, se vedessi la rapacità dei viceré, che per rifarsi sono mandati in casa mia, e se ti fossero note le rapine dei secretari, di mille officiali e altri cortigianucci ch'egli conduce seco, tutti sitibondi del sangue mio, fortemente rimarresti meravigliato come sia possibile ch'io possa saziare l'arrabbiata e canina voragine di tanti affamati. Quanto alla poca carne che mi vedi addosso, dicono gli Spagnuoli che in un certo libro d'un Fiorentino, che ha dato le regole della crudele e disperata politica moderna, trovano scritto che, essendo io regno di conquista, a guisa di quei cavalli barbari, che solo sono adoperati per l'uso di correr i palii, devo esser mantenuto asciutto di carne. — I Milanesi — soggiunse allora Almansore, — come sono trattati? — Ancor essi — replicò il Regno di Napoli, — sono bagnati dall'acqua della quale tu vedi me tanto molle; solo questa differenza è tra noi, che in Milano piove, ove a casa mia ci diluvia. Le vere cagioni della diversità di questi trattamenti sono le qualità degli ingegni lombardi, dissimilissimi dai miei napolitani, percioché la nobiltà dello Stato di Milano per sua natura è bizzarra, libera, risoluta e lontanissima dal vizio, propriissimo dei miei Napolitani, dell'adulazione e dell'affettazione; ma così è pronta di mano e d'ingegno aperto, che ardisco dire che un sol cervello cremonese, che si fosse trovato tra i miei baroni napolitani, sarebbe stato sufficiente per impedir quel forzato donativo, che mi ha condotto a mangiar pane e cipolle; il quale, ancorché con brusche parole più volte dagli Spagnuoli sia stato domandato in Milano, risolutamente è stato risposto loro che attendino a vivere; oltre che i confini dei Grisoni, del duca di Savoia e dei Signori veneziani fanno che i re di Spagna in Milano radono con maggior discrezione; ma quando i Papi maneggiavano le armi, anch'io per cagion loro grandemente ero rispettato. Ma ritìrati, o Almansore, ché veggio venir di qua quel mio capitalissimo nemico di don Pietro di Toledo, il quale in modo alcuno non voglio che si avvegga, che io qui teco ho piante le mie disgrazie, ché certo anche per questo infelicissima può chiamarsi la condizion mia, che questo stato miserabile, il quale tu vedi che m'ha condotto al verde, son forzato chiamar il felicissimo secolo dell'oro.</p></div2>
<div2 type="capitolo">
<head>Ragguaglio XXVI</head>
<argument><p>Il signor conte di Fuentes viene ammesso in Parnaso.</p></argument>
<p>Il signor don Pedro Enriquez Gusman, conte di Fuentes, con severissima censura dell'ultimo concistoro dei virtuosi è stato admesso in Parnaso, mercé che la Maestà di Apollo molto esattamente volle chiarirsi se quell'uomo, il quale per più anni aveva governato il nobilissimo ducato di Milano, aveva dato disgusto alcuno a quei virtuosi italiani che, per la mirabil fecondità dell'ingegni loro nati all'invenzione di cose eleganti, meritamente vengono da Sua Maestà chiamati primogeniti delle buone lettere; e sebbene, tra le altre opposizioni che furono fatte a quell'uomo insigne, grandissimo pregiudizio gli avesse arrecato l'accusa di aver in Milano, più che al governo dei popoli, atteso alla dannosa agricoltura di seminar zizzanie e piantar gelosie, le quali avevano renduti al suo re nemici quei prencipi italiani, l'amicizia de' quali con ogni sorte d'artificio dovea procacciare, nondimeno superò tutte le difficoltà delle accuse più gravi la concludentissima pruova, che fu prodotta, egli esser stato in Italia offizial spagnuolo inimico del denaro e avidissimo del guadagno della riputazione: cosa che da tutto il sacro collegio dei virtuosi fu riputata mostro di natura, portento singolare. Per le quali cose il Fuentes fu da Sua Maestà dechiarato degno della stanza di Parnaso con tutte le grazie, le prerogative, gli onori, i salari e gli emolumenti conceduti prima al duca d'Alva, all'ingegno del quale giudicandolo Sua Maestà molto simile, comandò che per gloria e reputazione dell'onorata nazion spagnuola questi personaggi, ambedue avidi della gloria, valorosi con la mano, sagaci tanto con il consiglio, che è opinione che ambedue, per ambizione di avanzarsi nelle fazioni di guerra, avessero cercato in Fiandra e in Milano convertire la pubblica pace in perpetua guerra, facessero camerata insieme; solo di più concedé al conte la soprintendenza nei poeti satirici, perché, essendo egli in concetto di Apollo di uomo amator del giusto, severo nella rigorosità della giustizia e capital nemico dei sgherri, de' quali si sapea che in Milano avea castigati parecchi, gli comandò che ponesse ogni sua diligenza in mortificare e affliggere alcuni poeti dicaci, che in Parnaso facendo il tagliacantoni, con ottave, terzetti, distici e altre composizioni infamatorie fregiavano l'onore e stroppiavano la riputazione di persone qualificate. È ben vero che così eminente grado da Sua Maestà fu contrapesato con una restrittiva importante, che di sua mano pose nella patente del conte, nella quale gli ordinava che il mese di marzo in modo alcuno ardisse uscir di casa. Amaramente si dolse il Fuentes con Sua Maestà del rigore di quella restrittiva e usò ogni artificio di preghiere per indurlo a levarla, come pregiudizialissima alla sua riputazione, ma il tutto fu indarno, perché Apollo liberamente gli disse che si quietasse, poiché egli stesso, se non l'avesse ritenuto il rispetto grande di non voler lasciar il mondo senza luce, si sarebbe rimasto in quel mese di far il suo solito viaggio per non affliggere il genere umano con la mala qualità, ch'egli aveva, di commuover negli uomini umori perniciosissimi senza risolverli; e che però non volea che in quel tempo fosse veduto per Parnaso un soggetto, che avea il medesimo difetto più di lui. Con tutto ciò la nazion spagnuola, così larga nel fare ostentazione delle cose sue prospere come artifiziosa nell'occultar le infelici, per l'admissione del conte in Parnaso con fuochi artificiali, con girandole e con molti tiri di bombarde fece segni di straordinarie allegrezze; nelle quali accadde che, essendo passata la mezz'ora della notte, mentre la piazza dove stava il palazzo reale della serenissima Monarchia di Spagna era tutta piena di prencipi, che, sentendo gusto di veder quelle novità, andavano diportandosi il Fuentes, o per leggerezza d'ingegno, o per malignità d'animo, o per disgusto privato, uscì fuor di casa e ad un prencipe italiano attaccò un soffione, il quale così presto pigliò foco, che gli si crepò in mano e la fiamma di lui talmente gli brugiò la faccia, che, avendolo tutto deturpato, subito se ne uscì di Parnaso, alcuni dicono per farsi medicare in qualche luogo secreto, altri per vergogna che si sia rivoltato verso di lui quel disonore, che egli volea far ad altri: il che se è vero, si tien per cosa certa ch'egli non capiterà più in questo Stato per non esser schernito dalle genti di aver in una azion vilissima e affatto puerile perduta quella gloria e quella riputazione, che in tanti anni si avea acquistata nel retto governo di Milano e nelle sue importantissime imprese di Fiandra.</p></div2>
<div2 type="capitolo">
<head>Ragguaglio XXVII</head>
<argument><p>Tutti gli Stati del mondo sono censurati in Parnaso delli suoi errori.</p></argument>
<p>Non altro negozio avendo Apollo, che maggiormente gli escruci l'animo, che i prencipi dell'universo con il retto governo dello Stato loro dieno ai popoli quella soddisfazione che devono, molte centinaia d'anni sono instituì in Parnaso l'uso mirabile, che ogn'anno da un'urna, dove in picciole schedule fossero scritti i nomi dei più principali potentati dell'universo, si cavassero li prencipi ad uno ad uno, ai quali alla presenza di tutto il sacro collegio de' letterati il pubblico censor delle cose politiche dovesse ricordar un disordine, che avesse notato nel governo dello Stato loro, con obbligo ad essi prencipi che con relevanti ragioni incontanente dovessero difendere le cose apposte loro o in termine d'un mese correggerle: instituto per certo nobilissimo e santissimo, poiché ha operato che nel progresso di tanti secoli, che egli è stato posto in uso, i prencipi hanno corretto infiniti errori loro, oltre che, sapendo essi di dover esser chiamati a così rigoroso esamine, studiano di viver così virtuosamente, che non possa essere apposta loro cosa, che alla presenza di tanti prencipi debba farli arrossire.</p>
<p>Il giorno dunque determinato i potentati tutti dell'universo comparvero avanti Apollo e il conte Baldassar Castiglione, censor politico dell'anno presente, a monsignor reverendissimo Giovanni della Casa, Nuncio per la Sede Apostolica in questo Stato e che primo fu estratto dall'urna, disse parergli cosa molto scandalosa e affatto indegna della grandezza e maestà dei Papi, che in Roma si vedessero alcune famiglie potenti, alle quali servisse in luogo di ricco patrimonio il far conoscere ai prencipi stranieri poco ben affetti verso la grandezza della Sede Apostolica, che in ogni occasione con le forze della fazion loro sono atti a porre i Papi in gravi travagli; e che con molta verità potea dire in tutta l'età sua non altra più obscena ed esecranda azione aver veduta, di quella che fece l'imperadore Carlo V, allora che con il nobilissimo carico del governo del regno di Napoli premiò le crudeli sedizioni e le vergognose fellonie, che il cardinal Pompeo Colonna usò verso il sommo pontefice Clemente VII. Interrogò allora monsignor Giovanni il conte, quanto tempo era che non avea praticato la corte romana; e rispondendogli egli che erano passati più di settant'anni, gli replicò il Nunzio che vi tornasse ora, che trovarebbe che, per la copia grande dell'agresta che mangiarono i Pompei, i Fabrizi, i Prosperi e gli Ascanii della famiglia Colonna, i Virginii e gli altri baroni più principali della casa Orsina, tanto si erano obstupefatti i denti dei nepoti e pronepoti loro, che nemmeno poteano masticar il brodo, mercé che i Papi, che al dito si legarono quelle esorbitanze, così eccellentemente aveano saputo praticare il precetto tarquiniano, che aveano ridotti i papaveri, alti già come cipressi, all'umil bassezza delle viole nane.</p>
<p>A questa risposta si quietò il conte, il quale, rivoltatosi verso l'Impero romano, che secondo fu estratto dall'urna, gli disse che i presenti disordini, che non solo nel grandissimo patrimonio della casa d'Austria, ma in tutta la Germania si vedeano, assai scemavano la gloria del moderno imperador Ridolfo, e che sommamente desiderava che quella Maestà con maggior cura abbracciasse il governo di tanti suoi Stati, ricordandosi che i prencipi, rettori del genere umano, portano sopra le spalle il più grave peso e hanno per le mani il più laborioso negozio, che possa esercitarsi da qualsivoglia più stentato zappaterra. Di questo avviso dall'Imperio romano molto fu ringraziato il censore, al quale con gravità grande rispose, che era disgrazia commune a tutti i prencipi esser accusati di negligenza quando negli Stati loro nascevano scandali, ancorché notoriamente constasse che, per esser stati cagionati dalle macchinazioni de' nemici troppo potenti, dall'ingegno di qualsivoglia diligente e accorto prencipe non poteano esser schivati; che però ponea in considerazione ad ognuno, che le felicitadi monstruose avute dalla potentissima casa d'Austria nell'ereditar con i parentadi gli Stati di Fiandra, i regni di Spagna, di Napoli, di Sicilia, di Boemia, di Ungaria, di Portogallo, e l'acquisto del nobilissimo ducato di Milano ai prencipi tutti di Germania, d'Italia e d'Europa aveano dato gelosie tanto diaboliche, che aveano cagionato le passate e le presenti ruine grandi, che si veggono nell'antico patrimonio di lei, alle quali nemmeno gl'imperadori che furono dopo il famosissimo Massimiliano I, ancorché fossero in concetto di valorosissimi e potentissimi prencipi, seppero giammai applicar medicamento alcuno, che in infinito non inasprisse la piaga dei disordini di Germania, alla quale erano concorsi umori in tanta copia e così maligni, che con molta verità potea dirsi che ella era immedicabile; e che oltre ciò ad ognuno ricordava la poca autorità, che i moderni imperadori hanno nella Germania; e che non solo discortesia, ma aperta ingiustizia era voler che uno, che strettamente avea legate le mani, con esse facesse prove da Orlando; che di più ponea in considerazione di ognuno le qualità dell'Imperio, il quale essendo elettivo, in esso maggior autorità avevano quei che servivano, che chi comandava; che oltre ciò ricordava la presente debolezza della casa d'Austria in Germania, alla quale con la sedizione dell'eresia gli uomini empi avendo rubato i cuori de' suoi sudditi (furto tanto importante, che come perduti si possono abbandonar quei Stati ne' quali così diabolica sementa vien gettata), l'imperador moderno si vedea spogliato dell'obbedienza della maggior parte dei suoi sudditi; e che però pregava ognuno a far reflessione sopra la qualità de' cugini, che la casa d'Austria di Germania ha in Spagna, ché trovarebbono che i popoli dell'Alemagna, nati alla libertà, per assicurarsi della mostruosa potenza di tanta famiglia, fanno empie vendette trasversali anco contra quei che non sarebbono sicuri della servitù degli Spagnuoli, quando essi per i peccati degli uomini giungessero mai a quel segno di dominar l'universo, dal quale per mera benignità e misericordia di Dio tanto più si dilungano, quanto più con li loro artifici si forzano avvicinarsi; e che riducea alla memoria d'ognuno, che i primi che in Italia e fuori con ogni sorte d'irriverenza e poco rispetto discreditavano la maestà dell'imperio erano i medesimi suoi cugini di Spagna, il che chiaramente per l'usurpazione del Finale e per gli altri feudi imperiali occupati da essi vedea ognuno: tutte cose che, commovendo umori perniciosissimi senza risolverli poi, operavano che la casa d'Austria di Germania crudelmente da potentissimi nemici era battuta, mentre con le sole minaccie gli Spagnuoli attendeano a mettere in sospetto e a disgustare il mondo tutto. Che per ultimo facea instanza, che tutto il sacro collegio considerasse bene come alla miserabile sterilità di figliuoli, che si vede nel moderno imperatore, s'aggiungea una lugubre fecondità di fratelli, uno dei quali, cacciato dallo stimolo violentissimo dell'ambizione, non avea ultimamente dubitato di dar la spinta alla sua casa che precipitava: tutti accidenti tanto infelici, che avrebbono fatto parer al mondo un uomo stolido lo stesso re Salomone.</p>
<p>A queste repliche, le quali ad ognuno parvero gravissime, s'acquietò il censore, il quale, rivoltatosi verso la bellicosa Monarchia francese, le disse che i virtuosi tutti di Parnaso ansiosamente desideravano da lei che regolasse i cervelli furiosi, inquieti, capricciosi e soverchiamente curiosi dei suoi Francesi, riducendoli a quei termini di prudenza, d'accortezza e quietezza d'animo nel quale si veggono le nobilissime nazioni italiane e spagnuole; e che molto le scemava la riputazione, che il regno di Francia, che tiene il primo luogo tra le più prencipali monarchie dell'universo, fosse abitato da uomini in infinito precipitosi. A questo avvertimento replicò la Monarchia francese, che il censore, non bene informato degli interessi del suo regno, per difetti avea censurate le prencipalissime virtudi ch'ella amava nei suoi Francesi: la pazzia, la leggerezza, l'inavvertenza e la precipitosa natura de' quali l'avevano fatta così tremenda e formidabil reina, poiché i suoi Francesi con indicibil allegria e prontezza d'animo ad ogni suo minimo cenno s'esponeano a quei pericoli, ne' quali vedea che altri prencipi con il capestro, con il bastone e con tutte le più crudeli sorte di patiboli non poteano spingere i saggi, gli accorti e i circospetti popoli loro; e che nelle molte guerre, ch'ella con diverse valorosissime nazioni avea avute per le mani, avea imparato a conoscere che gli eserciti formati di soldati di poco cervello e di molto ardire, purché fossero guidati da un generale di valore, riportavano vittorie contro que' popoli, che più faceano professione di esser circospetti e grandemente saggi. Tanto più vivamente dal Castiglione fu lodata la risposta della Monarchia di Francia, quanto alla qualità del regno potentissimo di lei chiaramente constava che i suoi Francesi compitissimamente possedevano tutte quelle doti e quelle virtù d'animo, che in una nazione erano necessarie per fondare, ampliare e mantenere un imperio grande.</p>
<p>Appresso poi, essendosi il censore voltato verso la potentissima Monarchia di Spagna, le disse che ad ognuno era noto niun'altra cosa ai popoli tutti, ma più particolarmente a quei che erano soggetti alle nazioni straniere, arrecar soddisfazion maggiore, che l'umanità e le cortesi maniere di quelli da' quali venivano governati; e che ai carichi dei governi di Napoli, di Milano e di Sicilia mandando ella solo i suoi baroni spagnuoli, questi, con la loro ordinaria stiratura castigliana e con la insopportabil boria spagnuola, senza comparazione alcuna molto maggiore di quella che gli stessi re di Spagna avessero potuto o saputo usar in quei Stati, di modo stomacavano anco i buoni e fedeli suoi sudditi, che in infinito rendeano altrui odioso il dominio spagnuolo; e che di più nei negozi gravi e leggeri desiderava in lei più celere spedizione, poiché per la soverchia lunghezza e perplession sua nella deliberazione di cose importanti avea perdute occasioni bellissime, che le si erano presentate, da ingrandire il suo imperio. Sommamente la Monarchia di Spagna ringraziò il censore degli avvisi che le aveva dati, e in sua esculpazione disse che quel gentiluomo onorato, che avea moglie giovane, a maraviglia bella, ma di genio inclinato alle lascivie, molto accorto si mostrava, se amava che un suo molto leggiadro servidore, che avea in casa, più tosto soverchiamente fosse odiato, che molto amato dalla sua moglie; e che alla molta lunghezza delle risoluzioni nei suoi negozi, la quale ella conoscea viziosa e dannosa, non era in poter suo il rimediare, perché, il grande Iddio non senza importante cagione avendo creato i suoi Spagnuoli in tutto e per tutto di genio contrario a quello dei Francesi, mentre questi nelle deliberazioni dei negozi loro più tosto erano precipitosi che esecutivi, ella con soverchiamente essere tarda e irresoluta obbediva alla volontà di Dio, che così avea voluto.</p>
<p>Appresso poi dall'urna fu cavata la serenissima Monarchia di Polonia, alla quale il conte Baldassare disse, che li prencipi tutti d'Europa aveano desiderato, che il presente re Sigismondo contro quei sediziosi nobili, che ultimamente gli s'erano ribellati contro, avesse usata qualche severità degna d'un fallo tanto grande, solo affine di spaventar con lei gli altri nobili dal commetter cose tali. A queste cose rispose la Monarchia polacca, che nel suo regno elettivo sempre erano riusciti dannosi quei castighi dati alla nobiltà, che in uno Stato ereditario erano utili; e che quel regno che altri ricevea in dono da una nobiltà, che in poter suo avea l'elezione del re, senza correre evidente pericolo di precipitare dalla sua grandezza non si potea governare con quel rigore, che negli altri Stati ereditari era necessario, perché quel senato, che per elezione d'amore donava altrui un regno, s'egli era stimolato dalla potentissima passion dell'odio, sapea anco ritôrlo, mercé che gli accorti senatori soleano riserbar a loro stessi gli instrumenti necessari per poter in ogni occasione di mala soddisfazione pentirsi della liberalità usata; e che il presente re Sigismondo, essendo il primo del suo sangue che regnasse in Polonia, non ad altro scopo più dovea dirizzar la mira di tutti i pensieri suoi, che anco con una soverchia indulgenza farsi benevola la nobiltà del suo Stato, affine di perpetuare la successione di tanto regno nel suo sangue con la sua grata memoria: avvertenza tanto più necessaria al suo re Sigismondo, quanto li Polacchi, sebbene aveano il re loro elettivo, non però defraudavano mai il sangue reale della successione, se chi regnava con la umanità sapea acquistarsi la universal benevolenza della nobiltà, perché la Polonia, essendo nazione che non sapea vivere in una assoluta libertà, avea talmente in orrore tutta la servitù, che quel re appresso loro (cosa che è comune a tutti i principati elettivi) era oculatissimo e vigilantissimo delle cose del suo Stato, che più fingea di non vedere e più mostrava di non voler saper tutte le cose.</p>
<p>Non solo il censore, ma il sacro collegio tutto de' virtuosi per eccellente ammisero la giustificazione della Monarchia polacca, e perché poi dall'urna fu cavata la famosissima Monarchia inglese, il censore, sebben con volto alquanto alterato, con umanissime parole nondimeno le disse, che se ad alcuna persona era necessaria la sapienza umana, necessarissima era ai prencipi per l'importantissimo negozio, che aveano per le mani, del governo del genere umano, e che, la prima e più vera sapienza degli uomini essendo il timor di Dio, poco prudente governo si potea aspettar da colui, che avea commesso l'empia e scelerata pazzia di voltar le spalle a Sua Divina Maestà; che però la ricercava, che facesse saper al presente re Giacomo VI, che il precetto politico, che l'Inghilterra e la Scozia sfacciatissimamente avevano posto in atto pratico, d'accomodar la religione all'ambizione di regnare e servirsi di lei per instrumento d'aggirar i popoli, era una certa ragion di Stato, o che non fu conosciuta dagli antichi, o che non ebbero cuore di usarla per non offender tanto la Maestà di Dio; che però gli ricordasse di sempre aver dipinte avanti gli occhi le deplorande calamitadi dell'imperio greco, il quale, ancorché d'ampiezza di Stato, di moltitudine di sudditi e ricchezze di tesoro di gran lunga avanzasse il regno d'Inghilterra, nondimeno, perché egli per fuggir la divina superiorità del sommo Pontefice romano si disunì dalla religion cattolica, tanto meritò l'ira divina, che il mondo lo vedeva schiavo della più vile e barbara nazione, che giammai alla memoria delli uomini abbia avuto dominio sopra la terra; che però notificasse al moderno re Giacomo, ch'egli tanto maggiormente doveva riconciliarsi con la Maestà di Dio, quanto, essendo egli signore di due regni tra essi tanto nemici, senza lo specialissimo aiuto divino non gli era possibile stabilire l'unione di quelle due gran corone; che però sapesse che egli ogni giorno più se lo irritava contro, quando, la maggior parte del giorno spendendo nel difendere i manifestissimi errori della sua setta, non in altro più si occupava, che nelle dispute della religione.</p>
<p>A quella severa e giusta censura fatta dal Castiglione la Monarchia inglese, senza risponder cosa alcuna, dirottamente fu veduta piangere; e dopo questo, rivoltatosi il Conte verso il vasto Imperio ottomano, gli disse che l'incrudelire ch'egli faceva anco per sospetti leggeri contro i suoi più prencipali ministri da tutto il mondo era giudicata azione fiera, parendo ad ognuno che gli uomini di valore straordinario e di meriti grandi solo dovessero esser manumessi per delitti gravi e provati, e che, quando anche giustificatamente i prencipi ottomani ai loro ministri levassero la vita, il costume di tôrre loro subito le facultà e farle portar nel suo real tesoro e così privarne li figliuoli affatto scolorava ogni buona giustizia, mercé che ognuno stimava, che con quel crudel rigore più tosto fossero state perseguitate le facoltadi, che i demeriti altrui. Con mirabil gravità a questa tanto aperta correzione rispose l'Imperio ottomano, ch'egli era cresciuto a quella grandezza, nella quale lo vedeva ognuno, con i soli dui potentissimi mezzi del premio senza misura e della pena senza meta, e che l'unico fondamento della quiete di ogni Stato essendo posta nella fedeltà dei ministri più importanti, non altra cosa dovevano i prencipi con maggior cura cercare, che con li premi immensi allettarli alla fedeltà e con i castighi senza fine spaventarli dalle fellonie; e che quei ministri, che in poter loro avevano anco l'arme degl'imperii e il governo degli Stati, non potendo errare eccetto che in cose importantissime, era conseglio da prencipe sciocco nei sospetti di sommo rilievo formar i processi, dar le difese e udir le giustificazioni del reo, dovendo in questi casi il prencipe che non vuol pericolare forzarsi di coglier il suo ministro alla sprovvista e assicurar le cose sue con far che l'esecuzion della pena preceda anco la stessa accusa; e che molte volte era accaduto, che egli con un precipitoso castigo aveva prevenuta la consumazione di bruttissimi tradimenti; la qual risoluzione, ancorché confessasse grandemente esser severa, sapeva però che aveva operato, che nel suo Stato non s'eran per lo passato veduti i conti di S. Paolo, i prencipi d'Oranges, i Gaspari Colignì, i duchi di Ghisa, di Umala, di Umena e di Mercurio, e altri bruttissimi mostri d'infedeltà, che con vergogna di quei prencipi, che con i lacci, con i pugnali e con le mannaie non seppero prevenir delitti tanto dannosi, s'erano veduti altrove, essendo nelle cose di Stato regola così trita come sicura, che quel ministro, che della sua fedeltà dà pur picciola ombra di sospetto al suo prencipe, incorre nella pena capitale, poiché quei capitani, che in poter loro hanno la cura degli eserciti, non altrimenti che le mogli degli uomini onorati, sono obbligati vivere con tanta candidezza d'animo, che manchino d'ogni legger sospetto d'animo impudico nonché di colpa; che quanto a levar ai suoi bassà dopo la morte loro le facoltadi, con molta verità gli parea di poter dire che i salari, i doni e le ricchezze, con le quali gli altri prencipi premiavano i ministri loro, in comparazione di quelle inesauste ricchezze, le quali egli donava ai suoi benemeriti officiali, erano viltà e miseria, come piena fede ne facevano i tesori reali, che dopo la morte loro lasciarono Rusten, Mehemet, Ibrahim e altri infiniti; e che la maggior avvertenza, che nel premiar i suoi ministri doveva aver un prencipe, tutta stando posta nel provveder che quelle ricchezze immense, con le quali egli da essi comperava fedeltà infinita, giammai non fosse possibile che altri potesse adoprarle in danno di chi usa la liberalità, dai disordini gravissimi succeduti negli Stati d'altri potentati aveva conosciuto esser cosa perniciosissima a' prencipi, che le straordinarie ricchezze lasciate ad un ministro meritevole passassero ai suoi figli, senza che essi con la virtù, con il valore, con la stessa fedeltà paterna le si avessero prima dal prencipe meritate; e che egli, non per avarizia, come malamente giudicavano molti, confiscava le ereditadi grandi dei suoi bassà, ma per non render con la commodità di essi oziosi e per conseguenza viziosi quei soggetti che, per esser nati di padre d'insigne valore, davano sicura speranza al prencipe di dover imitar nella virtù i loro progenitori; e che egli perpetuamente agli eredi de' suoi ministri teneva aperta la porta del suo tesoro per duplicate restituir loro le ereditadi paterne, quando essi con la fedeltà e con il valore le avessero meritate; e che quanto le molte ricchezze possedute da uomo vizioso e da soggetto ambizioso fossero atte a disturbar la pace di qualsivoglia regno grande, per gli esempi freschissimi che aveva veduto il mondo nella Francia e nella Fiandra, era cosa nota ad ognuno. Mentre l'Imperio ottomano diceva queste cose, egli notò che la serenissima Monarchia francese, con lo scuoter il capo, parea che mostrasse ch'ella in modo alcuno non approvava quelle ragioni, onde alquanto risentitamente così gli disse: — Serenissima reina, l'uso mio di toglier l'ereditadi ai miei bassà è utile alla grandezza e alla quiete del mio Stato e, per l'amicizia ch'è tra noi, piacesse a Iddio che simil costume si fosse osservato nella vostra Francia, ché molto ben sapete in qual uso Enrico duca di Ghisi adoprasse ultimamente l'immense ricchezze, con le quali il liberalissimo re Francesco I ed Enrico suo figliuolo premiarono i meriti del duca Francesco suo padre, ché guai a quel prencipe che, per non saper esser severo contro gli altri, è crudele verso se stesso, bruttamente allevandosi il serpe in seno. Voi, io e tutti quei che dominano sappiamo, che il più dolce miele che possino assaggiar gli uomini è il regnare e che, non trovandosi uomo alcuno che per gustarne un tantino non senta sommo diletto d'esporre anco la vita a manifesto pericolo di perderla, i prencipi devono essere vigilantissimi in tener ad ognuno chiusi li passi del regnare e con somma severità lontani dall'ambizione; anzi devono accomodar le cose loro in tal maniera, che qualsivoglia uomo privato disperi di giammai poter gustar di così dolce liquore. E liberamente vi dico che, se il vostro duca di Ghisi nel mio Stato solo avesse pensato quello, che con tanto scandalo pubblico liberamente pose in esecuzione nel vostro regno di Francia, lo stesso primo giorno gli averei fatto quel tiro al quale il vostro re Enrico III, ancorché vi fosse stimolato dalla maggior parte dei prencipi d'Italia, non seppe risolversi mai, eccetto l'ultimo giorno de' suoi più brutti guai e allora appunto che la piaga delle sollevazioni francesi era divenuta un canchero immedicabile; perché, ove regna l'ambizione tra i nobili, i prencipi sono forzati mostrarsi tutta severità, perpetuamente tenendo i patiboli in punto e apparecchiati per punir i sediziosi e i ribelli, il tesoro aperto per premiar i quieti e i fedeli, quel prencipe essendo indegno di commandare, che non ha genio di farsi obbedire; né altra cosa più scandalosa può vedersi in uno Stato, che il prencipe viva in gelosia di quell'officiale, che doverebbe tremar per lui. Ma è proprio di voialtri prencipi d'Europa, che, facendo professione di lettere e di vivere con regole di gran politìa, chiamate me barbaro e il mio sicuro modo di procedere tirannico, di lasciarvi dalle vostre virtudi eroiche della clemenza e della mansuetudine ridur al vergognoso termine di soffrir cose indegnissime. — Non è possibile dir quanto con il suo ragionamento l'Imperio ottomano offendesse tutti i virtuosi del sacro collegio, i quali, levatisi in piedi, con sdegno grande gli dissero, che con le ragioni in mano gli avrebbono provato, che tutto quello ch'egli aveva detto erano concetti sceleratissimi, indegni d'esser detti da persona che avesse anima e d'esser uditi da uomini che facessero professione di onore. Allora sorridendo disse l'Imperio ottomano, che nei politici concetti coi quali altri governava i regni si aveva riguardo all'utilità: nei morali, che servivano per ben regolar i costumi, alla bontà, e che la quiete e la pace degli Stati dovevano essere preposte a tutti gli altri umani interessi.</p>
<p>Allora il censore, per troncare disputa tanto odiosa, voltatosi verso il Granducato di Moscovia, gli disse che tra le grandezze d'un prencipe non si nominava seconda la nobilissima prerogativa di dominar popoli amatori delle buone lettere e grandemente virtuosi, e che a lui il poner tanto studio, che i suoi sudditi s'allevassero in una crassa ignoranza, arrecava molto biasmo nonché poca riputazione, poiché da ognuno veniva schernito che, dal suo Stato avendo esterminate le serenissime arti liberali, solo avesse conceduto ai suoi popoli l'apprendere il beneficio del leggere e dello scrivere. A questa censura rispose il Ducato di Moscovia, che il fuoco spaventevole, ch'egli aveva notato che le lettere sempre avevano acceso in que' Stati dove erano state ammesse, l'aveva fatto risolvere a non voler in modo alcuno che zizzania tanto scandalosa fosse seminata nel suo ducato, percioché, così essendo gli uomini gli armenti dei prencipi, come le pecore le greggi dei privati, somma pazzia era, con la malizia che le lettere inseriscono nel cervello di quei che le apprendono, armar quelle pecore umane che, per la molta semplicità con che il sommo Iddio le ha create, anco in un numero molto grande da un sol prencipe pastore commodamente vengono rette e governate; e che non tanto propria qualità era del fuoco il calore, quanto dei libri transformar le semplici pecore in viziosissime volpi; e che egli stimava cosa verissima che, se i Germani, gli Olandesi e i Zelandesi dai prencipi loro fossero stati mantenuti nella semplicità dell'ignoranza antica, e avessero vietato che gli animi puri di quelle nazioni non fossero contaminati dalla peste delle lettere latine e greche, che giammai con tanta rovina dell'antica religione ed esterminio di molti prencipi, che prima signoreggiavano quelle provincie, non averebbono avuto giudizio da saper nelle patrie loro fondar quelle perfettissime forme di republiche, alle quali giammai non arrivò l'ingegno di Solone, la sapienza di Platone e tutta la filosofia d'Aristotele. Questa risposta perturbò talmente gli animi del censore e di tutto il sacro collegio de' letterati, che con li volti minaccevoli dissero che le ragioni addotte dal granduca di Moscovia erano apertissime biasteme; e pareva che i letterati avessero animo di far risentimento con i fatti, né si perderono d'animo quando videro la maggior parte delle Monarchie più potenti por la mano alle armi per difendere il Moscovito, il quale, per l'aiuto pronto che vedeva di tanti potentati fatto anco più ardito, liberamente disse che, se alcuno si trovava che avesse negato, che le lettere in infinito non difficultavano il quieto e buon governo degli Stati e che il prencipe con maggior facilità commandava ad un milione d'ignoranti, che a cento letterati, nati al mondo per commandare, non per obbedire, mentiva per la gola. Tutto fuoco divennero i virtuosi per quella ingiuriosa disfida, e animosamente dissero, che il Moscovita aveva parlato con insolenza degna d'un ignorante e che gli avrebbero provato che gli uomini senza lettere erano asini che parlavano e buoi da due gambe. Di già si vedea attaccata la zuffa, quando il censore: — Fermatevi — gridò, — portate il debito rispetto a questo luogo dove ci siamo tutti radunati per emendare i disordini, non per commettere gli scandali! — e tale fu la venerazione, che ognuno ebbe alla maestà del censore, che gli animi dei prencipi e i cuori dei letterati, ancorché molto infelloniti di sdegno, divennero in un subito placidissimi. Non si deve lasciar di dire in questo luogo, che il serenissimo duca d'Urbino, il quale prima sedea nella classe dei prencipi, come prima vide la questione attaccata, passò in favor dei virtuosi e, postosi nella prima fila, mostrò animo risoluto di perdere lo Stato, purché difendesse le arti liberali.</p>
<p>Quietati dunque tutti i rumori, il censore disse alla serenissima Libertà veneziana, che poi fu cavata dall'urna, che l'osso più duro che giammai non poterono rodere le aristocrazie, come ella ben sapeva, era il tener a freno la gioventù nobile, la quale, quando con la soverchia licenza aveva disgustati i cittadini migliori, molte volte aveva cagionato la rovina di famose repubbliche; e che egli con dispiacer suo grandissimo udiva, che la gioventù nobile veneziana con l'orgoglioso suo modo di procedere angustiava molti onorati cittadini dello Stato di quella Libertà, i quali fortemente si dolevano che, mentre l'insolenza della nobiltà cresceva, i castighi scemavano; che però le ricordava esser cosa pericolosa nelle aristocrazie, che quei che si dovevano gloriare d'esser lontani da quei pericoli, ai quali tanto è sottoposto chi obbedisce al capriccio d'un prencipe, fossero uditi dolersi d'esser strapazzati da molti tiranni. A queste cose rispose la serenissima Libertà veneziana, che il disordine raccontato dal censore era vero e pericoloso, ma che l'autorità del commandare così era annessa alla superba insolenza, che ambedue parevano nate ad un parto; e che la soverchia licenza, che la nobiltà di tutte le aristocrazie sempre ha voluto esercitar sopra i cittadini, da tutti gli uomini grandi, che avevano ragionato delle republiche, era stata riputata cura disperata, perché, sebbene era cosa necessaria con le pene severe frenar il nobile insolente, dall'altro lato quanto più era possibile dovevano le aristocrazie astenersi dai pubblici castighi degli uomini nobili, ancorché sediziosi: tutto affine di non discreditar con i vergognosi patiboli appresso i popoli quella nobiltà che, nelle mani avendo il governo dello Stato, per l'interesse grande della pubblica conservazione della libertà deve esser tenuta in somma riputazione; e che, sebbene nella sua Vinegia così spesso non si vedevano, come parevano che desiderassero molti, nella piazza di San Marco tra le due colonne puniti i nobili discoli e insolenti, che però dal Gran Consiglio, dal Pregadi, dal Collegio e dagli altri magistrati più supremi, che dispensano i pubblici carichi, con i supplizi delle vergognose ripulse si facea crudelissimo macello di quei nobili sediziosi, che nella patria libera erano scoperti di aver animo tirannico; e che molti soggetti di case nobilissime si vedevano in Vinegia, a' quali per i demeriti loro con gli archibugi caricati di palle di stracci era stata stroppiata la riputazione; e che per così fatte percosse essendo caduti in terra, mai più erano potuti risorgere agli onori e alle dignitadi, cose nelle quali sta posta la vita degli uomini nobili delle aristocrazie; e che per dilaniar un corpo non altro più tormentoso patibolo, anco dall'istesso Perillo, si poteva escogitare, di quello che prova un nobil veneziano, quando nella concorrenza dei carichi più onorati si vede passar innanzi un soggetto più giovane di lui, solo perché dal senato era stato conosciuto per meritevole. Non solo ammise il Castiglione la giustificazione della serenissima Libertà veneziana, ma infinitamente lodò la circonspezione e la severità, ch'ella usava in punir la sua nobiltà in caso di demerito.</p>
<p>Appresso poi disse il censore al duca di Savoia, che, il suo Stato essendo posto nei confini della Francia e dell'Italia, egli con grandissima diligenza era necessitato coltivar la neutralità tra quei prencipi coi quali egli confinava; ma che in questi ultimi rumori di Francia essendosi egli apertamente scoperto tutto spagnuolo, non solo il suo, ma in grave travaglio aveva posto gli Stati dei prencipi tutti italiani, e che, mentre egli con il mantice delle sue forze aveva soffiato nel fuoco delle sollevazioni francesi, acceso dall'ambizione spagnuola, doveva credere che quella fiamma prima era per abbrugiar gli amici e i parenti, che gli altri potentati italiani nemici. Al censore prontamente rispose il Ducato di Savoia, che l'aderenza che l'ultimo suo duca aveva avuta con li Spagnuoli era vera, ma che l'occasione bellissima ch'egli ebbe di tre sette in mano l'aveva violentato a far del resto, sperando d'accozzar la più famosa primiera che giammai nel gioco delle carte facesse qualsivoglia altro prencipe: al qual rischio tanto più volentieri s'era posto, quanto parea destino che nel gioco si perdessero quei denari, che nel gioco erano stati guadagnati. Che poi, se per la sua mala fortuna nella quarta carta che gli fu data gli era sopragiunta una figuraccia d'affronto, con la quale aveva fatto il più vituperoso punto che si trovava in tutto il mazzo delle carte, che sapeva nondimeno che i galantuomini averebbono confessato che, sebbene la risoluzione fu molto pericolosa, che nemmeno essi, per non far torto alle carte, averebbono giuocato altrimente. Intese il censore la metafora e grandemente lodò la magnanima risoluzione di quel duca nato alle cose grandi, il quale, perché da una picciola febbre avrebbe potuto ricevere in dono l'imperio della maggior parte del mondo, non solo senza nota alcuna d'imprudenza, ma con sua gloria infinita, allora ch'egli tanto risolutamente nel tavolier della sorte getto il dado di tutta la grandezza della sua fortuna, poté dire quelle famose parole: — O Cesare, o nulla.</p>
<p>Poi il censore si voltò verso il nobilissimo Granducato di Toscana e, acremente riprendendolo, che con quelle sue galere egli andava stuzzicando il vespaio, gli ricordò le calamitadi e gli strazii che patirono i cavalieri di San Giovanni in Rodi, in Tripoli, e il pericolo grande, che ultimamente corsero in Malta, solo perché imprudentemente avevano voluto attaccar le zaganelle al toro; e che ogni saggio prencipe cristiano piuttosto doveva favorir la presente dappocaggine dei Turchi, che con ingiurie di poco utile, e che possono apportar altrui molto danno, svegliarli e necessitarli ad applicar di nuovo l'animo alle cose marittime, in questi tempi già abbandonate da essi; gli ridusse anco alla memoria le molte querele d'infiniti popoli, che grandemente si dolgono che, per lo commercio ch'egli impediva all'Italia delle merci di Levante, tutte le droghe che venivano d'oltremare grandemente erano incarite. A questa correzione rispose il Granducato di Toscana, che non poteva chiamarsi perfetta la potenza d'un prencipe, che con un numero di legni armati non aveva qualche dominio nel mare, e che le sue galere non solo alla grandezza toscana, ma alla sicurezza della libertà di tutta Italia sommamente erano necessarie, come quelle che servivano per scuola di marinari, per seminario di capitani e di soldati di mare; che confessava vero il danno ch'elleno facevano al commercio della mercanzia, ma che ricordava ad ognuno, che il mestier della guerra e per terra e per mare non si poteva imparar dai soldati, né esercitar dai prencipi, senza apportar altrui danno; e che, nella Toscana generandosi molta immondizia di cervellacci inquieti, d'umori stravaganti, egli aveva somma necessità di quelle galere, ch'erano il porta mondezze del suo Stato, con il quale egli lo manteneva netto, servendosi per forzati di quei che già avevano operato male, per soldati di quelli ingegni eterocliti, che per l'inquieta natura loro si temea che fossero per far peggio.</p>
<p>E dal censore e da tutto il sacro collegio con applauso mirabile fu approvata l'esculpazione del Granducato di Toscana. Onde il conte alla serenissima Libertà di Genova, che ultima fu estratta dall'urna, disse che l'uso soverchio dei cambi, ch'ella permetteva alla sua nobiltà, cagionava il grandissimo disordine d'arricchir il privato e d'impoverir il pubblico, i proventi del quale avrebbono reso somma grande d'oro, quando le reali ricchezze dei suoi nobili fossero state impiegate nel traffico della mercatanzia; e che con la proibizione delli cambi li suoi nobili avrebbono anco lasciata quella mala pratica degli Spagnuoli, che tanto le scemava la riputazione. Con prontezza, che diede un particolar gusto a tutti i letterati, rispose la Libertà genovese esser vero che i cambi facevano l'effetto che aveva ricordato il censore, e che però erano perniciosissimi in qualsivoglia monarchia, ma che senza danno degli interessi pubblici si potevano permettere in una ben ordinata republica, percioché i più ricchi e più sicuri tesori d'uno Stato libero erano le ricchezze della nobiltà e di tutta la cittadinanza, cosa che non accadeva nelle monarchie, dove tra l'aver del prencipe e le facoltà dei privati era tra mezzo un muro lungo di otto teste fabbricato del mio e tuo, mercé che nelle monarchie la mutazion dello Stato per l'ordinario segue con poco interesse dei popoli, solo cangiandosi il nome di Matteo in quello di Martino, ma che nelle sovversioni delle republiche, dove la libertà si cambiava nella servitù, il tesoro pubblico era le sostanze dei privati, i quali profusamente spendevano tutto l'aver loro per difendere fino all'ultimo spirito la patria libera. Che poi, quanto alla mala pratica, che la sua nobiltà teneva delli Spagnuoli, gli disse che pregava ognuno a considerar bene se la pratica de' suoi Genovesi era dannosa alli Spagnuoli, o la domestichezza delli Spagnuoli ai Genovesi, che ritroverebbono certo, che la padella poca paura aveva d'esser tinta dal caldaro.</p></div2>
<div2 type="capitolo">
<head>Ragguaglio XXVIII</head>
<argument><p>La Monarchia spagnuola invita per secretario di Stato il cardinal Toledo, il quale rifiuta, e perché</p></argument>
<p>Si è sparsa voce per questa corte, che la potentissima Monarchia di Spagna per il suo primo secretario di Stato abbia invitato l'illustrissimo signor cardinal Toledo con grossa provvisione ad assistere per suo teologo nel consiglio reale di Stato, acciò non vi si deliberi cosa che sia contra la sua coscienza. Gran meraviglia a tutta questa corte ha dato somigliante novità, sapendo ognuno quanto quel prelato nella ribenedizione del cristianissimo re di Francia Enrico IV poco favorisse i negozi del suo re, per le quali cose niuno sapeva immaginarsi la cagione, perché così sagace principessa in negozio di sommo rilievo volesse servirsi di un soggetto tanto diffidente. Quei che più professano aver cognizione del modo di procedere dell'accorta nazione spagnuola anco in questa risoluzione hanno riconosciuta la invecchiata prudenza dei re di Spagna, proprio costume de' quali è non acquietarsi mai, fin tanto che con pensioni, con carichi onorati e con tutti gli umani artifici d'amorevoli dimostrazioni non hanno fatti loro parziali tutti quei soggetti grandi, che veggono alienati dagl'interessi loro e da' quali conoscono di poter alla giornata ricever servizi. I più confidenti di così gran cardinale riferiscono che Sua Signoria illustrissima con animo giocondissimo accettò il nobil carico propostoli, ma con condizione però, la quale dagli Spagnuoli subito fu ributtata, perché disse che, quando egli con l'autorità della Sacra Scrittura, con la dottrina dei Santi Padri, con le determinazioni dei Sacri Concilii, con le ordinazioni dei canoni avesse fatto capace il real consiglio, che le risoluzioni che si facevano in esso fossero state discordanti dalla legge di Dio e degli uomini, egli solo voleva allora poter impedir l'esecuzioni loro: tutto affine che il mondo conoscesse, che il teologo regio interveniva in quel consiglio per aggiustar la coscienza del suo re con il voler di Dio, non per maschera da stabilirgli il dominio dei regni sopra gli uomini, poiché azione troppo vergognosa gli pareva che fosse, che un suo pari fosse adoprato per autenticare la diabolica empietà della moderna ragion di Stato e per far parer alle semplici persone muschio di levante la puzzolentissima assa fetida.</p></div2>
<div2 type="capitolo">
<head>Ragguaglio XXXIX</head>
<argument><p>Apollo detesta la provvisione, che gli vien raccomandata per ritrovar denari.</p></argument>
<p>Straordinaria è la penuria del denaro che si trova oggi in questo Stato di Parnaso, poiché non solo la camera e i tesorieri di Apollo, ma grandemente ne patiscono la nobiltà, i mercatanti e gli artigiani; onde dai procuratori del patrimonio reale di Sua Maestà Apollo e da altri deputati sopra questo negozio l'altro giorno lungo tempo fu discorso sopra il modo che si potrebbe tenere per rimediar a tanto disordine, e unanimemente fu risoluto che anco in Parnaso sarebbe stato bene introdur l'uso mirabile, osservato da molti prencipi in Italia, di vender i pubblici proventi agli uomini privati, pagando a quei che li comprano l'onesta rendita del sei per cento, e che ai particolari fosse lecito dare e ricever denari con la risposta dei frutti di otto per cento, sotto nome di censo. Questo partito, che da quei signori fu approvato per ottimo, come prima fu proposto ad Apollo, come perniciosissimo al pubblico e al privato lo ributtò subito, e disse che in modo alcuno con obbligar le pubbliche rendite del suo Stato non volea dar così pernicioso esempio agli altri prencipi e impegnar nella vita loro quelle entrate, che, come le aveano ricevute, così le doveano lasciar libere ai loro successori, poiché con tale invenzione non solo si apriva la porta alla ruina degli Stati, ma si spianava la strada alla malignità di quei prencipi, i quali, per regnar in Stati elettivi, o per non aver, negli ereditari, successori del sangue loro, avrebbero dismembrate quelle pubbliche rendite, che sono i veri arsenali, i sicuri magazzini di arme, che conservano e ingrandiscono i regni; abusi che, essendo stati con soverchia malignità da molti prencipi introdotti negli Stati loro, aveano in essi cagionato disordini bruttissimi. Disse ancora in questo medesimo proposito Sua Maestà, che non per altra cagione si vedeano modernamente le angherie e i dazi in molti Stati grandemente esser cresciuti, che per aver i prencipi nuovi di essi ritrovate le pubbliche rendite impegnate, onde, non solo per poter provvedere alle pubbliche necessità dei regni, ma ai privati bisogni della lor casa, erano stati forzati inventar nuovi dazi e anco contro la lor voglia con odiose imposizioni aggravar i miseri e afflitti popoli loro; tutti orrori così pericolosi, che liberamente disse Apollo, che cagionaranno un giorno che, per trovar danaro non potendo i prencipi, senza correr manifesto pericolo di accender negli Stati loro grandissimi incendi di sollevazioni, caricar maggiormente i popoli di nuove angherie, saranno alla fine forzati tirarsi la berretta negli occhi e dar di mano alle rendite impegnate, colorando tanta rapacità con il specioso pretesto che dai loro antecessori in pregiudizio dello Stato con prodigalità e malignità tanto dannosa non poteano esser impegnate; soggiunse poi Sua Maestà, che era noto ad ognuno gli principati esser sottoposti al giudizio della spada, al tribunal della violenza, e che un re, che occupasse uno Stato dove avesse trovato il disordine delle pubbliche rendite impegnate, con far cessar i pagamenti ordinari aveva occasione di commetter il crudel eccesso di minar il patrimonio di infiniti pupilli, di vedove e di altre persone miserabili, che avessero poste le sostanze loro nella compra dei pubblici proventi; a queste cose aggiunse Apollo che, ordinariamente misurando i prencipi i lussi e tutti i capricci loro dei piaceri, delle libidini, del giuoco e lo stesso pungentissimo stimolo dell'ambizione di occupar gli Stati altrui con la quantità del denaro che si trovano aver alla mano, quando veggono che con impegnar le rendite non possono ammassar somma grande di oro, coltivano con maggior cura quella pace, che è la più completa felicità che il genere umano può desiderare da essi: e che non solo nel vastissimo imperio romano, ma in altri Stati elettivi ancora, così fatto abuso era trascorso tant'oltre, che la crudeltà di ruinar i prencipati, spogliandoli e dilapidandoli in ogni sorte di rapace avarizia, era stimata prudenza politica di indebolir il successore straniero ovvero odioso. In ultimo disse Apollo, che sarebbe stata pessima risoluzione che gli uomini privati avessero comprate le pubbliche rendite dei prencipi e tra essi introdotto il pestifero uso dei censi, percioché di grandissimo pregiudizio era agli Stati che il nudo danaro, senza trafficarlo nella mercatanzia, rendesse altrui frutto, essendo cosa abbominevolissima avvezzar gli uomini, nati perché vivino dei sudori delle industrie loro, coltivando la terra e attendendo alla moltiplicazione di quegli animali, che dalla Maestà di Dio principalmente sono stati creati per le ricchezze del genere umano, a viver di quelle usure che si cavano da una massa di denari morta: bruttezza che non ad altro serve, che a dimagrir gli uomini industriosi, ad ingrassar gli oziosi usurari.</p></div2>
<div2 type="capitolo">
<head>Ragguaglio XXX</head>
<argument><p>Ferdinando il Cattolico, re di Spagna, viene discacciato di Parnaso per falsario.</p></argument>
<p>Ferdinando, cattolico re di Spagna, molti anni sono dalla Maestà di Apollo fu admesso in Parnaso ed ebbe luogo tra i prencipi grandi e memorandi per sagacità d'ingegno e per ampiezza di Stato. Questo così gran signore, poco dopo che giunse in Parnaso, aprì un fondaco nel quale vendeva alle genti una mistura di certo orpello, che nell'apparenza facea così bella vista, che anco nella corte di Roma dagli uomini intendenti dell'arte fu giudicato oro di copella; con il quale egli, mentre visse al mondo, talmente inorpellò le sue azioni, che, ancorché la maggior parte fossero di piombo e di rame, nondimeno come se fossero state di puro oro di ventiquattro carati dalle genti erano ammirate e lodate; con quella alchimia è fama che egli acquistasse prima e trasmettesse poi a' suoi eredi quel grandissimo credito, che affatto hanno perduto i suoi pronepoti dopo che i gatti hanno aperto gli occhi. Non è possibil scrivere né credere lo spaccio grande che quel re facea in Parnaso di quella sua mistura, percioché ogni prencipe, ogni privato, ogni sorte e qualità d'uomo d'ogni sesso e professione correano a comprarne per inorpellare le azioni loro e renderle riguardevoli agli occhi degli uomini, di maniera tale che il nome di così gran re per la sottil invenzione di quell'orpello era divenuto molto famoso in tutte le genti, dandogli ognuno grandissima lode, ch'egli avesse così abbellito il mondo con quell'orpello, il quale facea parere un san Macario ogni brutto Lucifero; ma alcuni baroni francesi, avendo ultimamente fatta compra di molte balle di quella mercanzia e quelle avendo portate in Francia e distribuite a molti loro seguaci, ebbero fino ardire d'inorpellar con essa una scelerata ribellione contro il sacratissimo re loro, con tanto danno del regno di Francia, che molti, ingannati dal lustro di quell'orpello, riputarono cosa santa un'azione esecranda: per la qual bruttura cominciò quell'orpello in infinito <add resp="ed">a</add> perder di credito e di riputazione appresso le genti e ad esser tenuto una falsa alchimia. Ma allora si fornì di scoprire l'inganno, quando, essendo nelle corti de' prencipi grandi e in particolare in quella di Roma molto divulgato così fatto orpello, fu veduto che gli uomini vili e fino i bottegai se ne servivano per inorpellare i furti e le falsità loro, onde fu da alcuni saggi uomini risoluto di chiarirsi e di venire all'atto del paragone del martello e della copella, di maniera tale che, quell'orpello essendo posto al fuoco e fatto di lui diligentissimo scandaglio, quell'oro, che si mostrava nella superfice tanto lustro e che aveva faccia di tanta bontà, svanì e talmente si risolse in fumo di apparenza, che nel fondo del grusolo e della copella altro non rimase che una esecranda avarizia, una detestanda ambizione. Del qual inganno fatta avvertita la Maestà di Apollo da' suoi politici assaggiatori, fu il re Ferdinando scacciato di Parnaso e gli fu nella pubblica piazza abbrugiata la sua mercanzia, la quale a suon di trombe fu pubblicata per cosa da ribaldi e fu dichiarato che fosse tenuto per pubblico e notorio ipocrita chi mai più avesse avuto ardire di servirsene; e per abbondare in cautela fu per un particolar editto di Sua Maestà ammonito il genere umano, che certi lustri straordinari, che si vedevano alla giornata nelle azioni degli uomini, fossero ben considerati in tutte le loro parti e con tutte le debite circostanze, poiché davano chiaro indizio della falsità dell'alchimia; e perché ognuno fosse cauto in sapersene guardare, fu comandato che sotto pena dell'eterna infamia ognuno nell'avvenire vivesse e procedesse nelle sue azioni <foreign lang="lat" rend="italic">in puris naturalibus</foreign>, essendo cosa da uomo sceleratissimo con il manto di santità ricoprire vizi abominevoli, i quali si devono premere per non scandalizzare, non per ingannare le persone, e che altrimente sarebbono dichiarati irremissibilmente per pubblici ghiottoni vestiti con panni d'uomini da bene.</p></div2>
<div2 type="capitolo">
<head>Ragguaglio XXXI</head>
<argument><p>Apollo comanda che si scortino le gambe del prencipe d'Oranges, per non cambiare le calze fatteli corte dal sarto.</p></argument>
<p>Guglielmo di Nassau, prencipe di Oranges, ultimamente si fece tagliar un vestito nobilissimo, e occorse che le calzette gli riuscirono corte quattro dita, onde il suo maestro di casa fece instanza appresso il sarto che correggesse quell'errore con rifar del suo un altro paio di calzette. Il sarto si difendea dicendo aver tagliate le calzette secondo la quantità della robba che gli era stata consegnata, e occorse che differenza tanto vile dal maestro di casa fu pigliata per gara e, senza saputa del suo signore, fece citar il sarto avanti il giudice dell'arte. Alcuni, che crederono che quell'azione con partecipazione del prencipe fosse stata eseguita dal maestro di casa, per arrecargli vergogna la riportarono subito a Sua Maestà, il quale fece incontanente chiamar il giudice della causa e da lui volle avere piena informazione del fatto come passava; poi disse che, essendo quella causa di molta considerazione, l'avocava a sé, e commandò che amendue le parti il primo giorno giuridico comparissero avanti lui per udir la sentenza, e nel medesmo instante ordinò che a tutti i iurisconsulti del suo Stato fosse intimato che in quel giorno dovessero trovarsi nella gran sala per assistere a giudicio di tanto rilievo: al quale commandò che dovessero anco intervenire tutti i parlamenti, i senati, l'istesso regio collaterale di Sua Maestà e tutti i prencipi dell'universo che fanno residenza in Parnaso. Molta meraviglia apportò a tutti i virtuosi la resoluzione di Sua Maestà, parendo ad ognuno che differenza tanto vile non meritasse i preparamenti di tanti onori, e la nuova del decreto fatto da Apollo fu subito riportata al prencipe, il quale fece intender a Sua Maestà che egli renunciava ad ogni sorte d'interesse che avea nella lite, che scioccamente dal suo maestro di casa era stata intentata contro il sarto. A queste parole fece rispondere la Maestà di Apollo, che in ogni modo egli volea terminar quella causa per giustizia, onde il prencipe, ancorché di malissimo animo, obbedì a quanto gli fu commandato.</p>
<p>Giunta dunque che fu l'ora dell'audienza, la gran sala si empì di tutti quei gran signori e magistrati che vi furon chiamati, e come prima si furono tutti posti ai loro luoghi, Apollo fece chiamar a sé il prencipe e l'interrogò, se era vero che le calzette, che ultimamente gli avea tagliate il sarto, gli fossero riuscite quattro dita corte. Rispose il prencipe che così era, onde di nuovo Sua Maestà l'interrogò in qual religione egli era nato e quale osservava quando gli fu levata la vita. Rispose il prencipe che egli era nato nella religion cristiana cattolica romana, la quale avendo poi abbandonata, era morto eretico calvinista. Disse allora Apollo al prencipe, se egli avea lasciata la religion cattolica romana per dubbio alcuno che gli fosse nato nell'animo della verità di lei. Rispose il prencipe che egli non ebbe mai dubbio alcuno della verità della religione nella quale era nato, ma che era noto ad ognuno che, avendo egli concitati i popoli di Fiandra a ribellione contro il loro re, per mero interesse di Stato avea pigliata l'eresia di Calvino, la quale avea poi procacciato che fosse predicata per la maggior parte dei Paesi Bassi, poiché per molti esempi che avea veduti in Germania si era chiarito il vero tamburo e l'unica tromba che chiamassero i popoli alle sollevazioni esser l'eresie moderne; perché, essendo i prencipi soliti estinguer il fuoco delle ribellioni con il sangue di colui che si era fatto capo di esse, quei signori grandi di Germania, che aveano concitate molte nazioni a sollevarsi contro l'imperatore, per non esser da lui in breve tempo oppresse, inventarono il bitume delle eresie, come quello che di modo accende il fuoco delle ribellioni, che lo fa inestinguibile. Oltre che l'aver egli indotti i popoli dei Paesi Bassi a cambiarsi di religione, a saccheggiar le chiese, ad occupare i beni sacri, a maltrattar i religiosi, operava che, per eccessi tanto gravi disperando essi di poter giammai ottener sicuro perdono dal re loro, tanto maggiormente si ostinavano in quella ribellione, che era la sicurezza della sua vita, l'instrumento della sua grandezza in Fiandra; e che, conoscendo che in modo alcuno egli averebbe potuto defendersi dalla potenza dei re di Spagna, a fine di poter ottener aiuti dagl'Inglesi e dai Tedeschi, cambiò con quelli la sua religione coi quali avea communi gli interessi di Stato. E dopo queste parole, invero dette con agonia grandissima d'animo, il prencipe si prostrò ai piedi di Sua Maestà e con molta umiltà gli disse, che non gli parea che quello di che egli era stato richiesto avesse punto che fare con la differenza delle calzette. Replicò Apollo che tutto quello che gli si domandava erano necessarie premesse per poter venire alla decisione della sua causa; ma che, avendo egli, come confessava, posposti gli interessi della religione a quei di Stato, dicesse quale delle due stimava egli cosa più nobile: la religione o lo Stato. Rispose il prencipe, che senza comparazione alcuna egli tenea la religione esser cosa più eccellente. Allora Apollo, alzando alquanto la voce, disse: — Dunque, poiché tu, prencipe, per ottener il fine scelerato di far ribellar i popoli di Fiandra dal loro re, hai avuto cuore di posporre gli interessi di Dio alle tue brutte sceleratezze umane, sopporta con pazienza che ancor io preponga il bene delle calzette alla salute delle tue gambe. Però, o esecutori, tagliate pur ora dalle gambe del prencipe quattro dita di stinco, che le calzette gli staranno poi molto attillate —. Esclamava il prencipe per quella sentenza, ad alta voce gridando che era notoria e crudelissima ingiustizia stroppiar un suo pari per l'interesse vilissimo di un paio di calzette; alle quali querele acerbamente e con volto molto sdegnato così rispose Apollo: — Quètati, empio, datti pace, sedizioso, ché sei stato giudicato da me con la tua prudenza.</p></div2>
<div2 type="capitolo">
<head>Ragguaglio XXXII</head>
<argument><p><add resp="ed">La Monarchia di Spagna mostra di concedere mal volentieri che i suoi Grandi scemino i loro patrimoni e ad Antonio Perenotto, che di ciò fa meraviglia, svela l'artifizio usato.</add></p></argument>
<p>I Grandi tutti di Spagna due giorni sono si presentarono avanti la serenissima Monarchia spagnuola, alla quale il duca di Ossuna a nome di tutti disse che, per lo passato essendo eglino vissuti sempre con quella splendidezza che si conveniva alla antica nobiltà del sangue loro e alla grandezza degli animi della loro gloriosa nazione, in tutte le occasioni che si erano presentate aveano servito ai loro re con quella liberalità e profusione delle loro ricchezze che era nota a Sua Maestà, ma che per le grandi spese fatte grandemente essendosi scemate le rendite loro e affatto avendo perduto il credito appresso i mercanti, cominciavano a pruovar quel crudel tormento, che tanto flagella gli uomini magnanimi, di misurar la grandezza dell'animo e l'operar azioni gloriose con la vergognosa scarsezza del denaro; che, per onor privato della nobiltà spagnuola e per la pubblica utilità di molti regni di Sua Maestà, bramavano che le ricchezze loro pel real servigio di lei corrispondessero alla grandezza e alla prontezza dei loro cuori; e percioché toccavano con mano che i molti e stretti fidecommessi, che essi aveano sopra le loro facultadi, impedivano che da' mercanti, nelle occasioni che si presentavano, non poteano aver denari, supplicavano Sua Maestà che rimanesse servita rimediare a tanto disordine, derogando ad essi fidecommessi, overo dando loro licenza di poter per certa limitata somma obligare i beni loro a quei da' quali pigliavano denaro a frutto. A questi Grandi rispose la Monarchia spagnuola, che molto ben sapeano che essi soli erano le forti colonne che sosteneano l'immensa macchina delia grandezza spagnuola e che nei suoi regni non altri erano gli amati, i diletti e la cara pupilla degli occhi suoi, e che però senza suo grandissimo disgusto non potea aver udito chiedersele licenza di poter scemar quei loro patrimoni, i quali ella in ogni tempo prontissimamente averebbe augmentati con il sangue: ma che per i loro molti meriti eglino appresso lei erano in tal luogo di grazia, che conoscea non esser in poter suo il negar loro cosa che chiedessero, di maniera tale che anco a quel desiderio si sarebbe forzata dar qualche onesta soddisfazione; che però il giorno seguente ritornassero a lei, che averebbe detto loro quello che ella in quel negozio comandava. Con questa risposta si partirono i Grandi, quando Nicolò Perenotto si duolse con la Monarchia spagnuola, perché ella subito non avea conceduta ai Grandi la licenza che domandavano, dovendo ella per i suoi gravi interessi fino andar mendicando le occasioni, che riducono i patrimoni delle famiglie di sospetta grandezza alla povertà. Corre voce per Parnaso che la Monarchia spagnuola, ridendosi del ricordo del Perenotto, così gli rispose: — Nicolò, tu insegni il volar ai nibbi: e sappi che con grandissimi sensi ai miei Grandi ho negata quella licenza, che perpetuamente ho bramata che mi chieggano, percioché chi perfettamente vuol ottener quel che desidera, con somma diligenza deve ascondere i fini degli interessi suoi; precetto tanto vero, che, quando i miei Grandi con la facilità della grazia che mi hanno domandata avessero scoperto ch'io amo la povertà loro, in tanto si ritirarebbono dalla presente loro prodigalità, che fino si porrebbono a far l'usura, acciò io non ottenessi l'intento mio di vedere annichilare quella loro grandezza, che molte volte mi fa ombra.</p></div2>
<div2 type="capitolo">
<head>Ragguaglio XXXIII</head>
<argument><p>Dopo un importantissimo avviso portato in Parnaso da un poeta italiano, Apollo per pubblico bene d'Italia fa ammonire quella nazione a non usar abiti né costumi stranieri, come quei che sono di pessima conseguenza alla libertà di lei.</p></argument>
<p>Sono già passati sei giorni, che una mattina fu veduto un poeta italiano sopra un velocissimo cavallo correr verso il real palazzo della Maestà di Apollo, tutto affannato, gridando all'armi; il qual, domandato da Sua Maestà di donde veniva e quello che recava di nuovo, con molto cordoglio rispose ch'egli veniva dalla corte di Roma e che portava l'infelicissima nuova che, essendo gli Italiani divenuti tutti Spagnuoli, i re di Spagna si erano fatti assoluti padroni di tutta Italia. Infinita mestizia apportò così lugubre avviso a tutto Parnaso, il quale per questo fu creduto vero, che, essendo poco prima giunto un corriere alla Reina d'Italia, non così tosto furono aperte le lettere, che s'udì nel palazzo di lei un grandissimo pianto e, percioché poco appresso furono veduti tagliarsi numero grande di vestiti di lutto e il palazzo fu tutto apparato di bruno, l'infelice nuova della servitù d'Italia fu pubblicata per certa. Allora tutto Parnaso s'empì di strepito e di rumori, percioché i re di Francia, con la spada ignuda in mano della loro potente nobiltà, montarono a cavallo per liberar l'Italia dalla servitù spagnuola, la Germania tutta per la salute degli Italiani pigliò le pubbliche armi, i re d'Inghilterra posero in mare la loro potente armata di mare e fino il vastissimo Imperio ottomano si mostrò prontissimo in soccorrere l'Italia; onde gli Spagnuoli, i quali da principio rideano nel veder tanti tumulti suscitati da una nuova affatto vana, in infinito si afflissero quando videro che quel rimanente di libertà che avanza in Italia è osso duro da rodere, avendo tanti prencipi che son pronti per difenderla. Apollo, in tumulto così grande e in tanta costernazione di tutte le cose, mandò l'eccellentissimo Bartolomeo d'Alviano alla serenissima Reina d'Italia, a fine che intendesse da lei la cagione del suo lutto e se era vero il caso infelicissimo, che si era pubblicato, della servitù di tutta Italia. Rispose quella grandissima Reina, che in Italia non si era alterata cosa alcuna circa la libertà, ma che ella vestiva di duolo se stessa, la sua famiglia e la sua abitazione per la nuova infelicissima che aveva avuta della morte del serenissimo e dolcissimo suo figliuolo Ferdinando, granduca di Toscana, il quale essendo stato non solo la salda colonna, che nelle grandissime sue afflizioni avea sostentata la libertà italiana, e il suo fortissimo antemurale contro la potenza e gli artifizi degli Spagnuoli, e il Salomone della sua età, ma quell'Atlante gagliardissimo, che con le spalle della sua infinita prudenza avea sostentata l'immensa machina del regno di Francia, che gli Spagnuoli, per aprirsi la strada al dominio di tutta Italia, voleano gettar a terra, avea giusta cagione di affliggersi com'ella facea, essendo suo costume eternamente sparger lacrime per la morte di quei prencipi d'Italia, che ella ha conosciuti veri e onorati italiani. Grave sdegno concepì allora Sua Maestà contra quel poeta, che con nuova tanto vana e lugubre avea cagionata in Parnaso somma alterazione d'animi, onde, avendolo fatto chiamare a sé per punirlo severamente del fallo commesso, rimase molto attonito quando udì che il poeta, ancorché convinto per lo grave testimonio della Reina d'Italia, asseverava la nuova esser verissima, dicendo che, avendo egli veduto in Italia la maggior parte degli uomini e delle donne vestir alla spagnuola, usar nel ragionar molte voci spagnuole, mangiar avidamente cibi conditi alla spagnuola e usar i vasi e gli altri servigi della tavola secondo il costume della Spagna, facea bisogno confessare che gl'Italiani di animo erano divenuti Spagnuoli: e tanto maggiormente, che così si vedeano amar la conversazione degli Spagnuoli, come per riputazion della lor nobilissima nazione doveano averla in sommo orrore; onde, avendo gli Spagnuoli vinto il punto più principale di addomesticar gl'Italiani e farsi affezionati gli animi loro, era pazzo chi non conoscea che i re di Spagna si erano fatti assoluti signori di tutta Italia, altro non rimanendo loro che andar a pigliar il possesso di quei corpi, delli animi de' quali con artifizi tanto cupi si erano insignorati.</p>
<p>Fu il poeta licenziato da Apollo e ringraziato della diligenza che avea usata in portar quella nuova in Parnaso, la quale fu tenuta per tanto vera, che tutti i letterati zelanti della libertà d'Italia, vestendosi di duolo, mostrarono pubblico lutto; e come suole accadere nei casi infelici, che si ricorre agli aiuti sacri, fu concluso che con molta diligenza fossero veduti i libri sibillini degli <title lang="lat">Annali</title> e delle <title lang="lat">Istorie</title> del magno Cornelio Tacito, ne' quali considerando altri le cose passate con somma eccellenza scritte da quell'ingegno singolare, si profetizzavano le future. Esattissimamente furono veduti gli scritti di Tacito, e in quella preziosa gioia, in quel compendio della prudenza umana, in quel magazzino di sentenze e di precetti politici della <title>Vita di Agricola</title>, scrittura che, passando l'eccellenza dell'umanità, fece inarcar le ciglia a Livio e sospirar Sallustio quando da essi fu letta, fu ritrovato che, parlando egli delle brache spagnuole, con le quali ricuoprendo i nostri Italiani le vergogne del corpo scuoprono i vituperi dell'animo loro servile, asserisce che apertamente predicono la vicina servitù dell'Italia. Onde Apollo, a fine che gl'Italiani, che commettono tanto mancamento di mostrarsi affezionati alle nazioni straniere con pigliar gli abiti, la lingua e le altre usanze loro, venendo in chiara cognizione di quanto pregiudizio sieno alla privata riputazione di ciascheduno e alla pubblica libertà, avessero commodità di emendar errori tanto grandi, comandò che nei pubblici rostri, all'ora che nel fòro massimo si trovava numero maggior di popolo, fosse prima in latino letta, poi interpretata in volgare la profezia di Tacito; onde l'eccellentissimo signor Andrea Alciato, così comandato da Sua Maestà, comparve nei rostri e ad alta voce così ragionò al popolo: — Gli antichi Romani, accortisi che con la forza delle armi non sarebbono giammai arrivati a soggiogar la ferocissima nazion inglese, stimarono strada più sicura usar l'artificio di domesticarli con la conversazione, assuefacendoli alla lingua, agli abiti, ai conviti, ai bagni e alle altre usanze loro: strada molto certa per arrivar a dominar qualsivoglia feroce nazione; i quali artifizi dei Romani, dice la profezia di Tacito, che "<foreign lang="lat" rend="italic">apud imperitos humanitas vocabatur, cum pars servitutis esset</foreign>" parole che altro non vogliono inferire in italiano, eccetto che il portar le brache e il pigliar le altre usanze spagnuole appresso gl'ignoranti sono tenute cose da nobil gentiluomo, essendo veramente principio di una vergognosa e crudel servitù.</p></div2>
<div2 type="capitolo">
<head>Ragguaglio XXXIV</head>
<argument><p><add resp="ed">La Monarchia di Francia dispone la rappresentazione di una commedia colma di molte ingiurie contro la nazion spagnuola, il che essendo stato riferito alla Monarchia di Spagna, ella fa sì che gran moltitudine di Spagnuoli vada ad udirla; ciò vedendo, la Monarchia di Francia ordina che la commedia non sia più rappresentata.</add></p></argument>
<p>La Monarchia di Francia quattro mesi sono fece risoluzione nel pubblico teatro francese di far rappresentar una nuova commedia composta dall'eccellentissimo signor Alessandro Piccolomini, primo comico italiano, nella quale erano registrate cose bruttissime in biasimo della nazion spagnuola, percioché, per i zeppi ch'ella pose alla libertà della sua patria essendole il Piccolomini capitalissimo nemico, non avea per gusto di vendetta lasciata indietro ingiuria alcuna di crudeltà, di superbia, di avarizia e di altri brutti vizi, che possono rendere altrui odiosa una nazione, della quale non avesse incaricati gli Spagnuoli; e con tutto che la Monarchia di Francia procedesse nel negozio di rappresentar la commedia con somma secretezza, nondimeno accadde che un scelerato Francese, per avidità di ricever dalla Monarchia di Spagna qualche buona somma di quelle lucentissime doppie d'oro, che in Francia hanno avuto forza d'indur molti signori francesi, anco della prima nobiltà, a far azioni indegne di qualsiavoglia tabacchino, non solo l'avvertì di quanto si dicea nella commedia, ma le fece instanza a disturbarla, come cosa troppo pregiudiziale, per le molte dicacità che vi si conteneano, alla nazion spagnuola. Si è risaputo di certo che la Monarchia di Spagna mostrò di sentir più tosto gusto che dispiacere delle vergognose ingiurie, che contro la sua nazione si diceano in quella commedia, onde rispose al Francese ch'ella rimanea di modo obbligata alla Monarchia di Francia per quel singolarissimo benefizio che le facea rappresentando la commedia, che non solo non intendea di disturbarla, ma che per i medesimi fini, per i quali la Monarchia francese la facea rappresentare, volea che tutti i suoi Spagnuoli andassero ad udirla. Il giorno dunque nel quale si dovea recitar la commedia il gran teatro s'empì di una moltitudine grandissima di Spagnuoli, il che avendo veduto i Francesi, corsero a far saper alla lor Monarchia, che per ultima felicità dei comici tutto il teatro si era empiuto di Spagnuoli, i quali tanto maggiormente sarebbono rimasti svergognati e avrebbono dato dilettazione agli altri spettatori, quanto, non avendo avuto sentor alcuno del secreto della commedia, erano spontaneamente corsi ad udir le vergogne loro. Rimase confusa la Monarchia francese a quell'avviso e, contro l'espettazione di ognuno, evidentemente se n'attristò, onde, sopraffatta da un grandissimo pensiero, dopo breve cogitazione, comandò che i recitanti si spogliassero gli abiti comici, e che la scena fosse subito ruinata, e che si pubblicasse che per grave impedimento sopraggiunto la commedia non si potea più rappresentare. Gli uomini idioti e poco pratici delle cose de' prencipi stimarono che, avendo la Monarchia di Francia udito esser molto grande la moltitudine degli Spagnuoli che avevano empiuto il teatro, dubitasse di qualche gran scandalo che avesse potuto succedere in un caso premeditato dagli Spagnuoli, ne' quali più vagliono dei suoi Francesi, solo mirabili nell'eseguir ogni sorte d'impresa risoluta all'improvviso; ma i maestri veri della politica hanno detto, che molto prudentemente si risolse la Monarchia francese in quel negozio, percioché, non avendo ella altro fine nella sua commedia, che irritar con le molte ingiurie dette contro gli Spagnuoli i suoi Francesi ad aver in sommo odio la nazion spagnuola, conobbe che da quell'azione molto maggior frutto ne avrebbe cavato la Monarchia spagnuola di lei, poiché le ingiurie molto più accendono l'odio in quei che le ricevono, che in quei che le dicono; di modo che ella non volle commetter la brutta sciocchezza di esser, con la rappresentazione di quella commedia, ministra del suo male, facendo la zuppa per la gatta.</p></div2>
<div2 type="capitolo">
<head>Ragguaglio XXXV</head>
<argument><p><add resp="ed">Cesare Campana presenta le sue storie ad Apollo, il quale, per far vergogna a sì cattivo scrittore e ai prencipi che lo proteggono, mostra di concedere al Campana il pubblico trionfo; ed essendo questo seguito, termina con gran disdoro di quello storico degno del secolo presente.</add></p></argument>
<p>Cesare Campana, che alcuni giorni sono capitò in Parnaso, giovedì mattina presentò ad Apollo le sue storie universali del mondo e le particolari della guerra di Fiandra, le quali per la mala qualità loro rendeano così brutto fetore, che ammorbavano tutto Parnaso, essendo prive di eleganza di stile, senza gravità di sentenze, senza concetti politici e senza il sale della verità. Grandemente rimase meravigliato Apollo che un uomo senza lettere, ignorante della cognizione delle cose del mondo, in questi tempi presenti, ne' quali i prencipi inorpellano tutte le azioni loro, avesse ardito intraprendere la malagevole impresa di scriver istorie, negozio riservato solo al fiore degli ingegni accapati, ai letterati più esquisiti. Facea maggiore lo stupore di Sua Maestà che autore tanto indegno e scritti tanto sozzi fossero favoriti dai maggiori prencipi di Europa, onde Apollo, di cose tanto esorbitanti essendosi molto sdegnato, fece ferma risoluzione di vendicarsi in un tempo medesimo e contro i prencipi, che tanto offendevano le buone lettere e la verità istorica, e contro il Campana, dandogli un esemplar castigo. Per giungere dunque a questo fine, finse Sua Maestà di esser vinto dalle efficaci preghiere dei prencipi e dai meriti degli scritti del Campana; e pronunziò quelle istorie degnissime di esser consecrate all'eternità; e appresso decretò al Campana il pubblico trionfo da farsi con le medesime solennità con le quali il prencipe degli storici eloquenti, Tito Livio padoano, trionfantemente fu già ammesso in Parnaso.</p>
<p>E percioché Apollo conobbe che i suoi letterati averebbono ricusato d'accompagnar nel trionfo un soggetto tanto immeritevole di quell'onore, sotto la severa pena di esser senza remissione alcuna per tre giorni continui sospesi dallo studio delle buone lettere, commandò a tutti che dovessero intervenire ad onorar quel trionfo. Onde i prencipi tutti dell'universo per volontà, i letterati per mera necessità, con frequenza mirabile furono veduti accompagnar il trionfo, il quale fu il più celebre, il più pomposo fra quanti già mai abbia veduti Parnaso; ed essendo il carro passato per lo ponte trionfale e per la via sacra, giunse nel fòro di Clio, dove dall'eccellentissimo Sabellico farsi dovea l'orazione in lode del trionfante; e appunto allora che i prencipi maggiormente giubilavano, parendo loro di finalmente aver sepolta la verità istorica, e quando più godeano per veder trionfar l'ignoranza, quei a' quali Apollo avea comunicato il secreto dell'animo suo ad alta voce cominciarono a gridare: — Viva il Campana ignorantone! viva l'istorico degno de' prencipi moderni! viva lo scrittor meritevole del secolo presente! — le quali voci reiterando quei virtuosi molto spesso e molto più spesso essendo reiterate dai letterati, bramosissimi di veder la vergogna del Campana, ognuno facilmente si avvide che il fine di Sua Maestà fu, con quel falso trionfo, svergognar quell'istorico ignorante. Onde, in quel strepito di acclamazioni facendosi molta calca vicino al carro, lo gettarono in terra, e l'infelice istorico trionfante più volte fu revoltato e attuffato nel fango e, per colmar tutte le vergogne di lui, quattro famosi istorici, Polidoro Virgilio, Paulo Emilio veronese, Flavio Biondo e Marco Antonio Sabellico, bruttamente lo balzarono in una coperta, e poi dai tubicini latini e dai trombetti italiani, di ordine di Sua Maestà, in perpetuo fu sbandito da Parnaso e suo distretto, e gl'infelici suoi scritti vergognosamente furono cacciati in un caratello di tonnina e poi condannati all'infame pena delle sardelle, e gli fu detto che andasse a scriver romanzi e a commentar Bovo d'Antona, alla quale sorte di composizione egli aveva lo stile molto accomodato, ché il tessere un'istoria universale e il scriver le moderne guerre civili di Fiandra, nelle quali i prencipi che vi tennero mano più maneggiarono la penna che le armi, non era mestiere da imbrattacarte. Onde i prencipi, per così infelice fine che viddero far al trionfo del Campana, sparirono subito dalla piazza e andarono ad ascondersi nelle case loro, di dove finora non sono usciti, non avendo ardir di comparire in pubblico per téma delle fischiate.</p></div2>
<div2 type="capitolo">
<head>Ragguaglio XXXVI</head>
<argument><p><add resp="ed">Per ordine dei prencipi un virtuoso è arso vivo per aver consigliato di scemar ai popoli le gabelle.</add></p></argument>
<p>Due mattine sono un filosofo, tenuto da tutti i letterati di Parnaso uomo onoratissimo, di santissimi costumi e di vita tanto esemplare, che in questa corte era in concetto di esser un specchio di bontà, all'improvviso fu di ordine dei prencipi catturato e, con una inaudita crudeltà, fu di commissione dei medesimi subito abbrugiato vivo; per la qual tanto repentina e crudel esecuzione essendo tutti i letterati di Parnaso infinitamente rimasti attoniti, si è risaputo che il misero è stato così precipitosamente condennato per aver persuaso ad essi prencipi, che dovessero sgravar da certe esorbitanti gabelle i popoli loro; il qual consiglio i prencipi reputano delitto tanto capitale, che l'uguagliano all'eccesso grandissimo della maestà lesa, poiché non possono udir gli orecchi loro bestemmia più crudele e sediziosa, che il consiglio di scemar quelle angherie, le quali devono esser mai sempre da essi augumentate e accresciute, percioché dicono che, sì come quei che invigilano per ingrandir i loro dazi meritano da essi esser chiamati amici diletti, così quei che cercano scemarli meritamente devono esser riputati ribelli e puniti come inimici capitali.</p></div2>
<div2 type="capitolo">
<head>Ragguaglio XXXVII</head>
<argument><p>Un prencipe grande essendo stato maltrattato da' suoi populi, i quali avea voluto caricar di nuove gabelle, riceve conseglio da un valente politico come possa angareggiarli a suo modo senza pericolo alcuno.</p></argument>
<p>Tornando un valente politico l'altro giorno di villa trovò un prencipe grande che, ferito e molto maltrattato in tutta la persona, era stato gettato in un fosso, onde egli lo sollevò subito e, postolo sopra il suo cavallo, lo ricondusse in Parnaso, dove quel prencipe, raccontandogli l'istoria tutta della sua disavventura, disse che essendo egli per ragione d'eredità succeduto in certo Stato, aveva voluto poner la bardella di alcuni nuovi dazi a quel popolo polledro, il quale come cavallo indomito gli si era avventato sopra e a furia di calci e di morsi l'aveva prima cacciato di Stato e poi così malconcio gettato in quel fosso. Domandò allora il politico a quel prencipe del conseglio di quali uomini si era servito nel mandar a fine quel negozio. Gli rispose il prencipe di avervi adoperato alcuni suoi consiglieri, sommi giurisconsulti; disse allora il politico che indubitatamente faceva bisogno che l'intento di lui avesse avuto fine infelice, essendo stato eseguito da dottori di legge inettissimi negli artifici di aggirar le genti e affatto ignoranti dell'arte pericolosissima di saper domar i popoli polledri e assuefarli al grave basto dell'angherie, negozio riserbato solo agli accorti politici, dell'opera de' quali disse che essendosi serviti altri prencipi in occasioni somiglianti, non solo con facilità mirabile avevano assuefatti i popoli polledri a soffrir la bardella, ma gli avevano saputo indurre a porsi il basto, a caricarsi di legne e a portarle da essi stessi alla cucina del loro signore. Rimase attonito quel prencipe quando udì millantazioni tanto grandi e pregò il politico che volesse scoprirgli il modo che avevano tenuto quegli uomini per ridur i sudditi a tanta obbedienza; disse allora il politico che primieramente faceva bisogno restringere il popolo di qualsivoglia città dello Stato nel minor numero che fosse possibile, perché il trattar cose pubbliche con tutta la canaglia di un luogo era cosa che empiva di confusione e precipitava ogni buon negozio; e che i molti si restringevano ne' pochi con l'artificio di formar nelle cittadi un conseglio non già dei più scelti cittadini, ma almeno per i due terzi pieno di quella sorte d'uomini che solo servono per far numero; e l'uso c'hanno introdotto nelle città di escluderne i dottori, persone che con maggior difficoltà si lasciano gettar la polvere negli occhi, era mirabilissimo per lo prencipe. Che poi dal conseglio faceva bisogno accapar quattro soggetti che formassero il magistrato pubblico della città, al quale si desse l'onorato nome di consoli, priori, anziani o savi. E il tutto con questa avvertenza: che il tempo del magistrato fosse breve, di due mesi o poco più, non solo a fine che ogni cittadino avesse la consolazione di gustar quell'onore, ma accioché la longhezza del magistrato non facesse mettere i denti alle ranocchie; che poi a questi si doveva assegnare un abito appartato e onorato di robbone di velluto o di vesti rosse e una casa pubblica con la precedenza a tutti gli magnati della città e con l'autorità di giudicar i delitti delle bestie che fanno danno nelle possessioni altrui e di poner il prezzo alle cocozze, ai caoli e alle sardelle; e percioché alla pacchia e alla broda così avidamente corrono gli uomini come gli animali, disse il politico che sarebbe stata cosa molto utile al prencipe dar a quei del magistrato il vitto, ma però cavato dalle borse del pubblico. Che fatti poi tutti questi preparamenti, allora che il prencipe per i suoi bisogni voleva aggravare il popolo di qualche nova angheria, bastava solo che facesse sapere solo al magistrato delle cittadi il suo desiderio, il quale non così tosto verrebbe proposto in conseglio, che da tutti li cittadini sarebbe stato approvato e allora più favoritamente quando si fosse usato l'artificio di farsi prima amorevoli quei principali cittadini che più hanno l'aura popolare, onde la vil plebe della città e il popolo di tutto lo Stato si sarebbe veduto correre a pagar quelle imposizioni che vedeva esser approvate dal conseglio, le quali poi dal magistrato e da altri ufficiali con accuratezza grande sarebbono state esatte e senza spesa alcuna del prencipe consegnate a' tesorieri generali di lui, non avendo la sciocca plebe giudizio di saper penetrare che per i cupi artifici de' prencipi i magistrati pubblici delle cittadi, che essi reputano padri della patria, sieno divenuti ministri delle loro calamità.</p></div2>
<div2 type="capitolo">
<head>Ragguaglio XXXVIII</head>
<argument><p><add resp="ed">Don Alonso Gonzales</add>, essendo il primo a salire sopra le mura d'una fortezza importante mentre guerreggiava al servizio del suo prencipe, domanda ad Apollo il meritato premio della corona murale.</p></argument>
<p>Don Alonso Gonzales, nobile e prode capitano spagnuolo, questa mattina è stato admesso all'udienza di Sua Maestà, alla quale con parole gravissime ha esposto che, avendo egli con quella felicità e con quel valore che raccontavano l'istorie guerreggiato venti anni continovi in Fiandra, tra le altre molto insigni e gloriose fazioni, che egli vi avea eseguito, una era, che primo di tutti era salito sopra le mura della famosa fortezza di Ostenden, assediata e combattuta con valor straordinario dagli Spagnuoli e difesa dagli nemici del suo re con ostinazione senza esempio; nella qual fazione egli fu subito favorito di due archibugiate nel petto, le quali avendogli levato in un istante la vita, l'aveano fatto fortunato di aver quella famosa breccia per sua sepoltura: ultimo fine di tutti i suoi desideri, di tutte le sue consolazioni; e percioché sapea che Sua Maestà non lasciava azione alcuna virtuosa senza i suoi condecenti premi, era comparso avanti lei per ricever il meritato guiderdone della corona murale. Apollo, il quale suol sentir straordinario contento dalla presenza degli uomini onorati, mostrò nondimeno somma mestizia nel veder don Alfonso, al quale così rispose: — Tutto quello che chiedete avrete da me, o famoso capitano, ma, prima ch'io vi dia il premio che hanno meritato le vostre gloriose azioni, voglio saper da voi se, quando partiste di Spagna, vi lasciaste alcun figliuolo. — Tre ve ne lasciai — rispose allora don Alfonso, — due femmine e un maschio. — Disse poi Apollo: — Prima che abbiate da me la corona murale, non riceverete voi per molto contento ch'io vi faccia veder i vostri figliuoli in qual stato si trovino di presente in Spagna? — Quello che mi proferisce la Maestà Vostra — rispose don Alonso, — sarà il maggior gusto ch'io possa ricevere, percioché sarà d'infinita consolazione alle molte ferite, che ho ricevute in Fiandra, il veder la liberalità che avrà usata il mio re verso i miei figliuoli, la morte del padre de' quali avrà guiderdonata con marchesati, contadi e prencipati grandi, come ben si conviene ad un re magnanimo verso quei che hanno spesa la vita nel suo real servigio. — Allora Apollo fece vedere a quell'infelice capitano che la famiglia di lui era caduta in tanta povertà, che le due figlie femmine erano state forzate cacciarsi in un postribolo infame di Toledo, ove con il prezzo della loro onestà, la qual vendeano a buon mercato, si comperavano il pane; e poco appresso vide il suo figliuolo maschio, il quale, percioché era stato dai suoi tutori dilapidato e rubbato nelle facoltà, era stato forzato accomodarsi per garzone di un oste; e in quel punto stesso, che don Alonso fissò gli occhi sopra lui, lo vide che tutto affannato correa dietro un cavallo da vettura dell'oste suo padrone, cavalcato di galoppo da un Francese indiscreto. A questo così spaventevol spettacolo rimase talmente stordito don Alonso, che gli si intirizzirono tutte le membre, e poco appresso come morto cadde in terra, e dopo breve tempo essendo in lui ritornati gli smarriti spiriti, come forsennato si pose a correr per Parnaso, gridando: — Oh, scelerata milizia! oh, infelici e semplici soldati! oh, vita mal impiegata e pessimamente spesa! oh, svergognato onor militare! oh, sangue sparso mal premiato! oh, ingrati e fraudolenti prencipi! oh, figliuolo mio dolcissimo! oh, figliuole mie dilettissime! oh, mia riputazion perduta! O padri crudeli, empi e scelerati, così per gli interessi altrui si abbandonano i figliuoli? o prencipi iniqui, con questi termini si vive con quei che lasciano la patria, i figliuoli, la moglie, gli amici per vostro servigio? così si premiano quei che spendono le proprie facoltà, il sangue, la vita e che fino si scordano dell'anima loro per vostro benefizio? — Mentre don Alonso, così gridando, dolendosi e piangendo, correa per le strade di Parnaso seguitato da un numero infinito di capitani e di soldati, fu da alcuni pigliato, i quali avendogli subito posto un sbavaglio alla bocca, si dice che, così comandando alcuni prencipi grandi, l'abbino condotto in lontanissime parti; e si tien per cosa certa che di lui non si avrà più novella alcuna, ed è anco pubblica voce che i prencipi si sieno mossi a far tanta risoluzione, acciò don Alonso con il suo addolorato pianto e con le sue brutte querele non contamini quella semplicità dei pusilli, dalla quale, come da ricchissime vene di oro, cavano i prencipi le maggiori ricchezze che essi abbino nei loro tesori.</p></div2>
<div2 type="capitolo">
<head>Ragguaglio XXXIX</head>
<argument><p><add resp="ed">Apollo fa porre in luogo eminente la statua d'un famoso cavadenti scolpita da Prassitele, e il sommo Ippocrate spiega a prencipi e magistrati la cagione di tanto onore.</add></p></argument>
<p>Sono già passati quattro mesi che la Maestà di Apollo comandò a Prassitele, che lavorasse una statua di marmo pario, la quale egli volea erigere nella curia ad eterna memoria di un uomo molto insigne, che avrebbe nominato nella dedicazion di lei; e acciò al vivo ella rassomigliasse il personaggio che dovea rappresentare, gli diede Sua Maestà un modello come dovea lavorarla. Fornita dunque che fu la statua, la Maestà di Apollo comandò che tutti i prencipi e i personaggi grandi, che hanno imperio sopra i popoli, e tutti i magistrati dello Stato di Parnaso dovessero intervenire alla dedicazion della statua; e il giorno determinato con infinito concorso de' prencipi e di gran personaggi trionfalmente fu portata nella curia e poi fu posta nella sua base, così che comodamente poté esser veduta da ognuno. Rimasero di lei tutti quei gran signori fortemente maravigliati, percioché, ancorché ella fosse di somma bellezza e degna del scarpello di Prassitele, nondimeno, essendo senza la corona dell'alloro e senza la corazza, anzi vedendosi vestita di un abito molto dozzinale, parea che più tosto rappresentasse un uomo meccanico, che un imperatore grande, un poeta insigne. Dato che si ebbe poi fine a tutte le cerimonie della dedicazione, Ippocrate, prencipe della medicina: — Udite — disse, — monarchi, prencipi, magistrati e voi tutti che giudicate la terra; questo che qui vedete è quel famoso cavadenti chiamato Iacomo Fiorelli, il quale, essendo stato il primo che abbia insegnato al genere umano il secreto mirabile di cavar altrui i denti guasti con la bombace, ha meritato da Sua Maestà il sublime onore della statua posta in luogo tanto famoso. Uomo per certo memorando e degno di esser nella sua scienza imitato da tutti quei che, governando il mondo, hanno molto spesso il medesmo mestiere per le mani; e in particolare ha la Maestà Sua voluto che la statua di uomo tanto insigne sia posta in questo luogo, a fine che imparino la destrezza di lui quei ignoranti moderni, che nel cavar i denti guasti alle persone non solo usano il cane e le tenaglie di ferro, maneggiate da essi con crudeltà grande, ma sono nell'arte tanto indiscreti, che non si vergognano, per cavare un dente guasto, adoprar l'accétta e dar con il capo di lei nella guancia di un galantuomo, mandandogli senza proposito alcuno in fracasso tutti i denti buoni, la gengiva e la ganassa.</p></div2>
<div2 type="capitolo">
<head>Ragguaglio XL</head>
<argument><p><add resp="ed">Avuta nuova delle brighe succedute alla corte del duca di Savoia tra il Marini e il Murtola, Apollo rimprovera il primo e condanna il secondo.</add></p></argument>
<p>Tutte le brighe, che nella corte del serenissimo signor duca di Savoia sono ultimamente succedute tra Gio. Battista Marini e Gaspar Murtola, per l'ultimo corriere che tre giorni sono capitò in Parnaso sono state avvisate a Sua Maestà, alla quale sommamente è dispiaciuto che i suoi letterati, che dovrebbono esser la maraviglia degli uomini, con le loro gare si facessero la favola del volgo. Onde, avendosi Apollo fatto legger le <title>Fischiate</title> pubblicate ultimamente dal Marini contro l'opera del Murtola del <title>Mondo Creato</title>, commandò che fosse fatto saper al Marini, che dalla serenissima Calliope gli era stato dato quel furor poetico, che l'avea fatto conoscer al mondo per ingegno singolare, non già a fine che egli avesse a consumar il suo nobilissimo talento nelle cose frivole, ma acciò dovesse perpetuamente sudare nel tesser quel suo poema eroico, ch'egli ha per le mani, della <title>Gerusalemme distrutta</title>, il quale è tanto desiderato da tutti i letterati di Parnaso; e che, se ben egli amava veder ancora i parti di lui nello stile satirico e faceto, nel quale egli ha ingegno accomodatissimo, nondimeno che, sì come egli lodava la molta facilità della vena e i saporiti sali di quelle rime pubblicate contra il Murtola, non potea dall'altro lato se non molto biasimare le obscenità che vi si leggono. Ma ragionando poi Sua Maestà del risentimento fatto dal Murtola contro il Marini, apertamente scuoprì lo sdegno gravissimo ch'egli aveva concepito contro il Murtola, percioché, essendosi egli a guisa di sicario sfacciatamente vendicato con l'arcobugio delle offese ricevute dai versi, come colui che nel difender la sua reputazione aveva trapassato ogni termine della inculpata tutela, lo condannò prima nella pena della perpetua vergogna, poi disse che non senza grandissima cagione aveano le serenissime muse inventato il nobilissimo modo di rispondere altrui per le rime, con il quale i virtuosi dovessero defendersi dai dardi dei pungenti versi, che erano lanciati loro contro dai poeti satirici; la qual arme di risponder per rime sapea ogni poeta esser tanto mortale, che quei che aveano saputa la scherma di ben maneggiarla, aveano con essa svergognati i loro nemici, e che l'Ariosto, il Berna, il Franco e altri poeti famosi, non con altra arme aveano fatti macelli grandi dei loro malevoli. Onde era, che nelle croniche di Parnaso si trovava scritto, che quel paladin poeta di Pietro Aretino, con un sol colpo di un tagliente sonetto con la coda tirato di man riverso, vituperò venti gran personaggi poeti, che aveano avuto ardire di toccarlo nell'onore; poi disse Sua Maestà che il Murtola in tanto non dovea vendicarsi contro il Marino con termine così sedizioso e più degno di un assassino, che conveniente ad un poeta che vive con la riputazione delle buone lettere, che anzi gli dovea esser cara la bellissima occasione che il Marino gli aveva data, di farsi altrettanto onore con risponder con la medesima arme dei versi, quanta vergogna gli avea apportato quel suo fatal archibugio, con il quale, credendosi uccider il Marini, avea ammazzata la propria riputazione: ove, se avesse contro l'inimico suo sfoderati dalla guaina del suo ingegno i taglienti versi, avrebbe con essi potuto far conoscere al mondo un ignorante, che avea pubblicato lui per poeta inetto: ove, avendo egli con quella sporca risoluzione abbandonate le armi delle buone lettere, avea fatto chiaramente conoscere a tutti i letterati, ch'egli con esse non era uguale al Marini e che gli cedea quel campo virtuoso dove i letterati poeti, con le armi in mano dei versi taglienti ostinatamente combattendo fino alla perdita della riputazione, decidono le differenze loro; e oltre di questo grandemente si dolse Sua Maestà, che il Murtola con eccesso tanto grande avesse privati i letterati del giocondissimo spettacolo di veder due poeti gladiatori in campo aperto, con il pugnale del corto terzino nella sinistra e con la spada del longo sonetto nella man destra, tirarsi colpi da vero maestro e darsi e ricever crudeli ferite nella riputazione; e che il Murtola non dovea recarsi a tanta ingiuria le <title>Fischiate</title> del Marini, poiché era sua volontà che ogni poeta avesse il suo detrattore, in tanto che lo stesso serenissimo Omero, padre del verso greco eroico, avea voluto che avesse il suo Zoilo, non già perché si credesse che quel maledico avesse potuto con la sua dicacità offender quel tanto famoso poeta nella sua riputazione, ma acciò per le censure del Zoilo maggiormente apparissero i milioni delle glorie di Omero; onde, se il Murtola avesse avuto il giudizio che gli si conveniva di letterato, avrebbe chiaramente conosciuto che niun altro virtuoso avea maggiormente lodato il suo poema del Marini, il quale in un caos grande di un <title>Mondo creato</title>, con tutto il suo naso critico e con tutta la sottigliezza del suo ingegno, non avea saputo notar altro che una inavvertenza, che una biga era tirata da un cavallo, con la qual sola censura veniva ad approvar per molto compito tutto il rimanente dell'opera; oltre che, essendo il Murtola anco con le maldicenze nominato da un ingegno così fiorito com'è quello del Marini, dovea stimar spezie di felicità grande esser stato immortalato dai versi di quel poeta, che viverà sempre nella memoria degli uomini con fama gloriosa, come si vedea in Parnaso che faceano Verre, Filippo re di Macedonia e Marcantonio triumviro, che in tanto non odiavano, che più tosto adoravano le persone di Demostene e di Cicerone, essendo meglio viver nella memoria delle genti biasimato da uomini grandi, che non esser ricordato da alcuno: verità che tanto più dovea muover il Murtola, quanto il Marini e tutti i poeti, non per malevolenza, ma per esercitar il talento della vena satirica, biasimano le cose altrui. Onde, per le ragioni dette, Sua Maestà comandò che il Murtola fosse degradato di tutte le buone lettere che egli si ritrovava e che fosse spogliato del dono nobilissimo del furor poetico concessogli dalle serenissime muse, e decretò che il nome di lui fosse casso dal catalogo dei virtuosi vulgari, dall'albo dei letterati latini, e non più con l'onorato e glorioso nome di poeta, ma che fosse per l'avvenire chiamato con il vergognoso di sgherro e di tagliacantone, e che tale, per esempio degli altri poeti troppo maneschi, fosse dipinto nella gran torre d'Elicona con quel medesimo arcobugio in spalla, con il quale, avendo egli deturpato l'onor suo e fatto poco onore alla veneranda poesia, si era fatto conoscer da tutto il mondo per poeta più capriccioso che dotto.</p></div2>
<div2 type="capitolo">
<head>Ragguaglio XLI</head>
<argument><p><add resp="ed">Per rimediar ad un disordine successo nel tribunale della gratitudine Apollo ammette in Parnaso una colonia di computisti fiorentini.</add></p></argument>
<p>Percioché nell'eccelso tribunale della gratitudine, nel quale l'eccellentissimo signor Anneo Seneca giudica quegli uomini ingrati, che presto si scordano i benefizi ricevuti, da alcuni anni in qua si sono veduti succeder scandali grandissimi, essendo stati molti uomini onorati accusati e processati per ingrati, i quali nella calcolazion poi dei conti del dare e dell'avere, dei piaceri fatti e dei benefizi ricevuti, si è scoperto esser creditori, e gli accusatori erano i rei, per lo qual disordine molti uomini insigni rimanevano svergognati, venendo fino condennati nelle spese; la Maestà di Apollo, il quale perpetuamente invigila alla salute e alla riputazione dei suoi virtuosi, per rimediar a tanto disordine admesse quattro giorni sono in Parnaso una molto numerosa colonia di computisti fiorentini, e comandò che ogni uomo onorato di Parnaso dovesse pigliar ai suoi servigi uno di essi computisti, il quale in libri autentichi tenuti alla mercantile dovesse notar tutte le partite dei benefizi, che si fanno agli amici e delle grazie che si ricevono, registrando con ogni esquisita diligenza e realtà il vero peso e il giusto prezzo dei meriti e degli obblighi: il tutto a fine che l'interesse proprio, tiranno crudelissimo delle menti degli uomini appassionati, non ingannasse più certe persone, che nei libri dei loro conti scrivono scarsamente il debito degli obblighi che devono altrui e per ogni picciol piacere che faccino all'amico lo creano debitore dei milioni.</p></div2>
<div2 type="capitolo">
<head>Ragguaglio XLII</head>
<argument><p><add resp="ed">Galgaco, capitano inglese, mentre ripete in Parnaso il famoso suo discorso riferito da Tacito, da due fantaccini spagnuoli è assalito e ferito; e avendo poi questi spiegato il motivo di tanto risentimento, Apollo comanda che siano lasciati liberi.</add></p></argument>
<p>Non credo che si trovi uomo alcuno in Parnaso, che meriti nome di letterato, che non abbia piena cognizione di Galgaco, famoso capitano inglese, il quale, allora che per difesa della libertà della sua patria chiamò i popoli inglesi alle armi contro i Romani, fece loro quel saporitissimo ed elegantissimo ragionamento, il quale di parola in parola da Cornelio, che fu fortunato di averne dai medesimi Inglesi che l'udirono una copia autentica, fu registrato in quella <title>Vita di Agricola</title>, suo suocero, la quale, percioché fu impastata solo di fior di farina, è il saporito pan buffetto con il quale si pascono i moderni virtuosi; il qual ragionamento, che è pieno di tutte le più preziose gioie che abbia il ricco tesoro dell'eloquenza romana, di modo piacque alla Maestà di Apollo, che fece dono a Cornelio del nobilissimo cognome di Tacito, a fine che non solo gli altri più dozzinali istorici greci e latini, ma gl'istessi supremi prencipi dell'istoria romana, Tito Livio e Sallustio, tacessero dove Tacito parlava. Galgaco dunque per così eccellente ragionamento meritò da Sua Maestà di esser ammesso in Parnaso tra quei capitani grandi, che nella facondia del dire non solo aveano superata l'ordinaria eloquenza militare, ma che aveano fino passata quella dei più famosi oratori; ed era Galgaco in Parnaso le delizie di tutti i virtuosi, percioché non si facea cena privata, non banchetto pubblico, dove egli non fosse chiamato per pascer i convivali con il cibo saporitissimo di quella sua orazione. E occorse un giorno che, passando Galgaco sotto il portico della serenissima Urania, fu da alcuni virtuosi chiamato e strettamente pregato a dar loro consolazione di recitar quel suo ragionamento: Galgaco, gentilissimo, obbedì subito, onde molta gente corse per udirlo e tra gli altri vi furono due fantaccini castigliani, soldati della guardia della Monarchia di Spagna, i quali, come quei che non sapeano contro chi era fatto quel ragionamento, come prima udirono quelle parole: "<foreign lang="lat" rend="italic">Raptores orbis, postquam cuncta vastantibus defuere terrae, et mare scrutantur; si locuples hostis est, avari, si pauper, ambitiosi, quos non oriens, non occidens satiaverit</foreign>", si diedero a credere che fossero dette contro la lor nazione, di modo che posero mano alle armi e, fatto empito contro Galgaco, gli diedero alcune ferite. Corse subito al rumore il Pulci, barigello di Sua Maestà, e fece prigioni quei sicari, i quali condusse nelle pubbliche carceri. Grave disgusto sentì Sua Maestà per la disgrazia occorsa a Galgaco e infinito sdegno prese contro quegli insolenti Spagnuoli, i quali, quando furono interrogati per qual cagione aveano commesso tanto eccesso contra quel capitano, risposero che si erano vendicati delle molte ingiurie ch'egli dicea contro gli Spagnuoli, chiamandoli ladroni del mondo e gente la quale, avendo saccheggiato l'universo, poiché nella terra non avanzava più che rubare, andavano ora cercando tutti i mari per veder di trovar nuove prede; ché, se gli nemici degli Spagnuoli erano ricchi, esercitavano contro essi l'avarizia saccheggiandoli, se poveri, l'ambizione, facendoli schiavi; e insomma, che né l'oriente, né l'occidente, de' quali si erano insignoriti, aveano potuto saziare l'avarizia loro. Fu mostrato ad Apollo l'esamine di quei Spagnuoli, e avendo Sua Maestà di nuovo dalla bocca del medesimo Tacito voluto udir il ragionamento di Galgaco, comandò che i prigioni fossero subito liberati, dicendo che aveano avuta giusta cagione di errare, poiché quelle parole: "<foreign lang="lat" rend="italic">Raptores orbis, quos non oriens, non occidens satiaverit</foreign>", pareano veramente più tosto dette contro i moderni Spagnuoli, che contro gli antichi Romani.</p></div2>
<div2 type="capitolo">
<head>Ragguaglio XLIII</head>
<argument><p><add resp="ed">Piero Strozzi si reca a baciar la mano a Cosimo de' Medici</add></p></argument>
<p>Quegli che, sempre perdendo, non fu giammai da' suoi nemici vinto, poiché, ancorché ricevesse perpetuamente delle sconfitte, non fu però giammai superato da alcuno nella guerra; quegli al quale con i perpetui infortuni delle infelici battaglie si facea ognora più maggiore l'ardir del cuore; quegli che per la sua celerità di mano, di piede, d'ingegno fu meritamente chiamato il fulmine della guerra; quegli che avea la prudenza italiana e l'ingegno focoso francese; quel cittadino onorato, che non volle giammai spogliarsi quelle armi, che una sol volta vestì per difesa della sua patria; quell'implacabile inimico della serenissima casa de' Medici, Pietro Strozzi, vedendo che Parnaso tutto risuonava delle lodi, che da tutti i letterati si celebravano della maravigliosa e portentosa prudenza del massimo Ferdinando granduca di Toscana, chiamato nei versi dei poeti, nelle orazioni degli oratori unico protettore della libertà italiana, e vedendo la gloria moderna della nobilissima Toscana, la grandezza suprema nella quale appresso tutte le genti sotto il felicissimo prencipato della casa Medici è salito il nome della nazion fiorentina, e avendo considerata la pace, l'abbondanza e la rettissima giustizia, che gode ora la Toscana, e avendo paragonata la felicità del presente governo, quieto sotto il prencipato, con la tumultuosa libertà passata, mosso dai due potentissimi stimoli della carità verso la patria e della verità, disse che non era più tempo da viver ostinato; onde, accompagnato da un numero grande di capitani fiorentini suoi aderenti, andò tre giorni sono a ritrovar il serenissimo Cosimo de' Medici, primo granduca di Toscana, e, con maraviglia grande di quel prencipe e di tutti i circostanti, reverentemente gli baciò la mano, gli si diede per umilissimo vassallo e per devotissimo servitore, poi, rivoltatosi ai circostanti, disse che con le armi nelle mani avrebbe provato a qualsivoglia, che chi desiderava nella città di Firenze lo stato antico della libertà non era onorato Fiorentino.</p></div2>
<div2 type="capitolo">
<head>Ragguaglio XLIV</head>
<argument><p><add resp="ed">Andrea Gritti, prencipe della republica veneziana, domanda all'oracolo delfico se la Libertà di Venezia avrà fine e quando, e da quello riceve risposta.</add></p></argument>
<p>Il serenissimo prencipe della republica veneziana Andrea Gritti, quegli che, se fosse nato nell'antica republica romana, avrebbe con la sua virtù di gran lunga superato il valor dei Pompei e dei Cesari, vedendo nella sua republica in questi tempi moderni alcune novità grandi circa il governo pubblico, che sommamente gli dispiaceano, fortemente cominciò a temere che fossero veri i prognostichi della vicina morte di quella tanto famosa e tanto antica libertà; e percioché simil tarlo, come ben si conveniva in un onorato cittadino, ogni giorno più gli rodea il cuore, per liberar se stesso da molestia tanto grande, alcuni giorni sono andò all'oracolo delfico e, con ogni sorte di umiltà essendosi presentato avanti quel divin nume, lo supplicò a fargli grazia di liberamente scuoprirgli il secreto, se la libertà veneziana, la quale egli avea sempre tenuto essere con il mondo immortale, dovea aver fine e quando. Ste' l'oracolo fuor dell'uso suo buon spazio di tempo senza dar risposta alcuna al Gritti, il quale, tutto spaventato per quella novità, ebbe il silenzio in luogo di infelice risposta; ma poco appresso vide a lato al simulacro di Apollo apparir una tavola di corografia, la quale alle città che vi vide dipinte di Bergamo, Brescia, Padova, Vicenza, Verona e alla stessa città di Venegia conobbe benissimo che era il ritratto dello Stato che i signori veneziani posseggono in terra ferma; ma gran maraviglia gli diede il veder che Venegia, non già nelle lagune dove ella sta posta, ma fosse dipinta in mezzo una verde campagna, di modo che, non potendo creder che quella tavola dipinta da divina mano contenesse in sé tanto errore, tenne per certo che il non aver posto la sua città in mezzo le acque ascondesse in sé qualche gran misterio; onde, levatosi in piedi, grandemente si dolse con il sacerdote del tempio, che l'oracolo l'avesse stimato indegno di una chiara risposta data in voce e gli avesse con quella tavola di corografia posto l'animo in grandissimo dubbio, non sapendo interpretar il vero significato per qual cagione si vedea in essa la città di Venegia dipinta in terra ferma. Rispose il sacerdote al Gritti, che l'oracolo per maggiormente contentarlo, non con versi composti di parole dubbie, com'è suo costume, gli avea data la risposta incerta, ma con la pittura più chiara delle parole, con la quale avea risposto alla domanda, che gli era stata fatta, che la libertà veneziana allora sarebbe mancata, che la città di Venegia si fosse ridotta in terra ferma. Allora il prencipe Gritti: — Se questo è — disse, — la libertà della mia patria non morirà mai, poiché il mare che la cinge è eterno, né così gran macchina come è la città di Venegia può da potenza o forza alcuna umana esser dalle lagune trasportata nelle campagne di Padova. — Così sarebbe — rispose allora il sacerdote, — quando non aveste la Brenta, il Po e l'Adige, fiumi reali, per nemici implacabili, che vogliono al dispetto delle vostre diligenze, che usate per difendervi, ridur tra breve tempo le vostre lagune in campi buoni da seminare.</p></div2>
<div2 type="capitolo">
<head>Ragguaglio XLV</head>
<argument><p>La serenissima Monarchia di Spagna con stupore universale di tutto Parnaso non visita quest'anno il tempio della Fecondità, conforme l'uso antichissimo di tutte le monarchie, ma il tempio della Salute.</p></argument>
<p>Per antichissimo instituto le monarchie tutte dell'universo, il primo giorno di maggio, con pompa grandissima sogliono visitar il tempio della Fecondità, come base, fondamento e sicuro stabilimento degli Stati ereditari. Non veggono gli occhi dei letterati spettacolo né più insigne né più grato di questo, percioché, oltre gli abiti maestosi e tanto varii di infiniti potentati, vi si veggono ancora le corti loro non meno numerose di infinita nobiltà che ricchissimamente addobbate di preziosi vestimenti, oltre che la vista di ricchi doni, che così gran prencipi portano al tempio, supera tutte le umane meraviglie. È stato notato per cosa molto singolare, che quest'ultimo anno la serenissima Monarchia di Spagna non è intervenuta a tanta solennità, cosa che a tutti i maggiori prencipi di questa corte ha arrecato altrettanta meraviglia, quanto gli anni passati, nel visitar il tempio, e di pietà e di ricchezze di doni ha avanzati ella tutti gli altri potentati. E percioché l'impedimento che ella pubblicò, che li fosse sopragiunta la podagra, da quei che hanno intima notizia dell'artificioso modo di viver di lei non fu ammesso per vero, esquisita diligenza fu usata per venire in chiara cognizione del vero: e finalmente si seppe, che in tanto quella principessa non avea male alcuno, che la notte medesima con alcuni pochi suoi confidenti andò a visitar il tempio della Salute, dove in diversi vasi di oro lavorati con somma maestria portò il dono di mezzo milione di scudi. È commune opinione di tutti che la Monarchia di Spagna, così persuasa dal suo real conseglio, abbia omesso quest'anno il visitar il tempio della Fecondità, percioché, essendo nato ultimamente alla maestà del re Filippo terzo il primo figliuolo maschio e possedendo ella Stati nobilissimi in Italia e in Fiandra, disuniti dalla Spagna, quei sagaci signori del conseglio hanno stimato non esser cosa utile alla Monarchia loro suplicar la Divina Maestà per maggior fecondità, ma dissero che ben dovea, come fece, pregarla per la salute del solo Infante, percioché un re di Spagna, che abbia più figli o fratelli atti a reggere i popoli, non potrebbe più mandar ai nobilissimi carichi dei governi di Napoli, di Milano e di Fiandra i Grandi e gli altri privati baroni di Spagna, senza evidente pericolo che i suoi figli e fratelli, arrabbiati dal vedersi nelle dignitadi dei carichi più onorati prepor soggetti ad essi inferiori, fossero per generar sollevazioni nella Spagna: infermità tanto più mortale, quanto più del male era pericolosa la medicina, perché il rimediar al pericolo di tanto inconveniente, con mandarveli, altro non era che cacciar in una tavola un chiodo tale, che con qualsivoglia sorte di tenaglia non si sarebbe potuto cavar più fuori, e tanto maggiormente, che i sagaci prencipi italiani, che con le mani giunte al cielo stavano aspettando una così bella occasione, con il martello dei parentadi e con altri aiuti precipitosamente sarebbono corsi a ribatterlo.</p></div2>
<div2 type="capitolo">
<head>Ragguaglio XLVI</head>
<argument><p><add resp="ed">Col suo governo di Pindo don Ferrante Gonzaga dimostra esser più perniciosi al mondo i dotti, che gli ignoranti.</add></p></argument>
<p>Avendo il governator di Pindo fornito il tempo della sua carica, ordinò Sua divina Maestà che si facesse il concorso per provveder quel Stato di nuovo governatore; più felice molto di tutti gli altri soggetti riuscì il signor don Ferrante da Gonzaga, il quale, essendosi transferito al suo governo, poco dopo che vi fu giunto instituì un collaterale per le cose che concerneano negozi di Stato, un senato per deliberar le faccende della giustizia civile e criminale, un tribunale per il patrimonio di Sua Maestà, pose mano a fortificar la città di Pindo con baloardi fatti alla moderna, fece instituir una milizia di poeti ungari, i quali esercitava tutto il giorno, di modo che, vedendosi quei abitatori tanto travagliati, fecero risoluzione di ricorrere a Sua Maestà, la quale supplicarono che quanto prima rimovesse da quel governo soggetto tanto grande che era sproporzionato a quella piccola città, e che rimandasse quel cervellone di don Ferrante di nuovo al governo di Sicilia o di Milano, ché Pindo non capia un uomo tanto grande. Pigliò Apollo informazione delle molte innovazioni fatte dal suo ministro, e acerbamente se ne dolse con esso lui, e ordinò agli esaminatori che per l'avvenire stessero più vigilanti, che si servissero di ministri idioti e di basso ingegno, e che era l'esamine introdotto per escludere i dotti, non gli ignoranti, essendo quelli al mondo più perniciosi di questi.</p></div2>
<div2 type="capitolo">
<head>Ragguaglio XLVII</head>
<argument><p><add resp="ed">Un baron italiano domanda qual sia miglior dominio per gli Italiani: il francese o lo spagnuolo; e dal conseglio di Sua Maestà gli vien risposto.</add></p></argument>
<p>Il baron italiano, che la settimana passata capitò in Parnaso, ebbe ultimamente udienza da Sua Maestà, nella quale le disse che i popoli italiani che si trovano sotto il duro giogo de' Spagnuoli, invitati da buona comodità, avevano desiderio di liberarsene, ma che non poteano ciò fare senza sottoporsi a' Francesi; però desideravano saper da quel sacro collegio de' letterati quale fosse migliore o manco doloroso dominio per gli Italiani: quello de' Francesi o quello de' Spagnuoli; e qual differenza fosse tra queste due nazioni rispetto agli Italiani, i quali per il fato del destino infelicissimo doveano servir alle nazioni barbare. Fu consultata la domanda nel conseglio secreto di Sua Maestà e concluso che tra Francesi e Spagnuoli era quella medesima differenza, che i teologi pongono tra il demonio e il diavolo e i medici tra il canchero e il mal di S. Lazzaro. Essendo questa dichiarazione notificata a quel barone, di nuovo supplicò il sacro collegio a meglio dichiararsi, poiché non gli parea chiara la dichiarazion fatta, e di nuovo anco gli fu detto che quei che erano soggetti agli Spagnuoli si poteano paragonar a quelli che sono etici abituati e quelli che erano dominati da' Francesi a quelli infermi, che sono oppressi da febre pestilenziale e maligna. Gridò allora il barone supplichevolmente: — Però io sono, o virtuosi, uomo idiota, e però non intendo questi enigmi; supplico tutti che mi si parli chiaro in negozio di tanto rilievo. — Allora fu di nuovo detto che pigliasse un fiasco di vino e lo portasse prima ad un Francese, poi ad un poeta spagnuolo; fece il barone quanto gli fu avvisato e, avendo portato vino preziosissimo di Napoli al prencipe Ronzardo francese, fu accolto con buonissima cera, fu fatto seder a capo di tavola e accarezzato, ed essendosi dopo il pranzo il Ronzardo addormentato per aver di soverchio bevuto, si avvide il barone, che egli era rimasto solo in quella casa piena di preziosissime scritture, e potea farsene signore. Poi, il giorno venente, avendo portato pur vino prezioso alla casa dello Spagnuolo, fu fatto vilmente servire alla mensa e non solo non fu invitato a bere, ma, fornito il vino, gli fu da quel Spagnuolo rotto discortesissimamente il fiasco nel volto; onde il barone partì di qua ier mattina e disse che egli era chiaro, che gli Spagnuoli erano nati per fare, non per udir i Vespri siciliani.</p></div2>
<div2 type="capitolo">
<head>Ragguaglio XLVIII</head>
<argument><p><add resp="ed">La nazion francese chiede ad Apollo di esser corretta de' suoi difetti, e non vien soddisfatta.</add></p></argument>
<p>La nazion francese, la quale si scrisse che fu finalmente liberata da Sua Maestà dall'ospitale de' pazzi, dove era stata rinchiusa per molti anni, prima che ella si sia partita di Parnaso alla volta di Francia fu a pigliar licenza da Apollo, al qual fece sapere che i suoi travagli, gli strazi di quel nobilissimo reame erano stati tanti e tali in queste ultime rivoluzioni, cagionate per l'ambizione de' Spagnuoli, che ben meritavano che con ogni diligenza essa si guardasse d'incorrervi la seconda volta; e perché, oltre le trame sediziose de' Spagnuoli, la leggerezza, l'inconsiderazione, l'instabilità, la furia degli ingegni francesi aveano data occasione a tanti mali, tutte le nazioni di quel grandissimo e floridissimo regno, devotissimo di Sua Maestà e dove aveano fiorito e fiorivano tanti letterati, lo supplicavano a voler corregger ne' Francesi, di sua mano, con la sua autorità, quelle imperfezioni, quei vizi che non si poteano correggere né con industria, né con qualsivoglia artifizio e avvertenza da essi Francesi. Alla qual domanda fu da Sua Maestà stessa risposto con queste parole: — Sì come la natura sagacissima, per non far tiranno alcuno tra gli animali della terra e i pesci delle acque, ha voluto mortificar la ferocia del leone con la febre quasi perpetua e la velocità monstruosa del delfino con la difficultà del pascersi per la bocca, che gli ha fatta in luogo incomodo a pigliar i pesci per il suo vitto, così ha domato quella ferocia meravigliosa, quell'ardire singulare, quel cuor generosissimo de' Francesi (difetto che non si può correggere senza dargli in preda il dominio dell'universo), con avergli dato poco cervello; percioché, se il Francese avesse l'intelletto e tutto l'ingegno degli Italiani, egli dominarebbe tutto il mondo, sì come quasi tutto il mondo in vari tempi con la sua molta coraggiosità si ha soggiogato, e io non voglio in modo alcuno che l'Italia, pupilla degli occhi miei, seminario di letterati, seggio di tutte le virtù, venga mai tutta in potere de' barbari; la quale per difender solo dalle arme vostre, son stato forzato darne, e con mio cordoglio grandissimo, parte in poter degli Spagnuoli; oltre che, avendo la natura formato due nazioni diversissime in tutto e per tutto l'una dall'altra, come posso io far circonspetti, tardi, sagaci, lenti e considerati i Francesi, senza far furiosi, veloci, inconsiderati, coraggiosi gli Spagnuoli? Però vivete con quei costumi, e voi e gli Spagnuoli, i quali vi son stati dati dalla natura per mortificare gli animi vostri e acciò di soverchio non potiate tutto quello, che vi detta l'animo sopra le altre nazioni.</p></div2>
<div2 type="capitolo">
<head>Ragguaglio XLIX</head>
<argument><p><add resp="ed">Nel grande conseglio de' letterati è proposta la lite di precedenza tra la republica veneziana e le republiche svizzere e tedesche.</add></p></argument>
<p>La lite, la quale fu molti anni sono introdotta qui in Parnaso della precedenza che si competea tra la republica veneziana e le republiche de' Svizzeri e Tedeschi, e che parea anco a' poeti che dovesse riuscir immortale, fu di ordine di Sua Maestà il martedì passato proposta nel grande conseglio de' letterati, essendo in esso presente la stessa persona di Apollo e di Giustiniano. Qui comparve prima l'avvocato veneziano, il quale parlò in questa guisa: — La republica veneziana, serenissimo archimandrita delle virtù, non mai si credette che avesse pur a far minimo paragone della sua grandezza a quella de' Svizzeri e Tedeschi, nostri competitori, per la molta sproporzione che è tra noi; ma poiché i costumi degli uomini moderni sono arrivati a tale, che i servi vogliono paragonarsi con i loro padroni, gli scolari con i maestri, i pigmei con i giganti, e insomma le copie vogliono pretender maggioranza di bellezza e di valore con gli originali, si dorremo piuttosto della cattiva condizion de' tempi presenti, ne' quali nascono e si veggono questi monstri di natura e questi portenti, che di quei che vogliono farsi maggiori di noi, con tutto che sieno assai minori di molte città, di molti popoli soggetti alla nostra serenissima republica. Sire, alla Libertà veneziana più preme la condizion del competitore, di modo che non può da questo suggesto dir le sue ragioni senza rossore, senza qualche escandescenza indegna di questo luogo, ove le ragioni dette con modestia acquistano, appresso giudici tali come siete voi, illustrissimi ed eccellentissimi virtuosi, molta ragione; perché le republiche di Sparta e de' Lacedemoni e di Atene e di tutta la Grecia sono vil paragone per la mia serenissima Vinegia; Cartagine e l'istessa padrona del mondo e sempre trionfante republica romana devon esser paragonate con noi, ché, sebbene all'una cediamo di grandezza di dominio, avanziamo però e quella e questa di longhezza di tempo nel quale ha la mia republica conservata la sua libertà; e in altre cose che ne conservano, come udirete, liberi, siamo di gran lunga superiori. Sire, e come posso io contenermi che non chiami sfacciatezza questa de' miei avversari, poiché quelli, i quali quattro giorni sono erano schiavi della famiglia d'Austria, sudditi dell'Imperio e d'altri prencipi, vogliono paragonarsi alla nostra Libertà, la quale, se però la Libertà veneziana, oggi più florida e più giovane che mai, può dirsi invecchiata, sono già più di mille e dugento anni che ella ha le chiome bianche. Gli avi e forse i nostri padri hanno veduto nascer la Libertà svizzera e tedesca, ché, se l'età, l'antichità e la lunghezza del tempo si ha in considerazione in negozio di precedenza (come si ha per principalissimo fondamento), non vedo come possino esser paragonati con noi i nostri avversari. Ma, o sire, dirò cosa d'infinita importanza a favor nostro: l'indipendenza, la maggioranza e l'absolutezza del dominio della mia prestantissima republica riceve troppo grand'aggravio ad udire che sieno da lei in questo sacrosanto luogo ascoltati come nostri competitori quei, i quali hanno per la maggior parte superiorità sopra di loro di prencipe, ché la libertà vera, pura e candida, come è la veneziana, non può comportar superiorità alcuna che la maculi. Se l'Imperio abbia maggioranza alcuna nelle città franche è cosa nota ad ogni Tedesco, ad ogni Italiano, e se sia il dominio veneziano absolutissimo e independentissimo e libero da ogni sospetto di maggioranza, è noto a tutto il mondo; è così fresca la libertà di molte città di Alemagna, che ancora viveno molti prencipi che pretendono dominio sopra esse republiche; quindi è che tutto il giorno si veggono con le armi in mano, non per dilatar l'imperio, ma per difender l'usurpata libertà. Venezia, o sire, è nata, è stata nutrita e cresciuta, e si è fatta tale quale vede il mondo, nella libertà stessa, non ha mai veduto faccia di prencipe, è immacolata pulzella, non ha mai provato altro stato che quello della libertà; questo dico perché molti Tedeschi vivono oggi liberi, che son nati in servitù, e non mancano di qualche nota appresso tutte le religioni e tutte le nazioni quei che, essendo nati in uno stato, passano ad un altro, e però paiono i Tedeschi Turchi, Ebrei divenuti neofiti, rispetto a noi, che si potiamo dire che viviamo nel stato medesimo nel quale siamo nati. Ma, o divinissimo padre delle muse, qual republica mai, o romana, o cartaginese, o greca, o antica, o moderna, si può paragonar con la nostra in materia delle sue prudentissime e sagacissime leggi? Norimberga vostra, o Tedeschi, e altre molte di voi, la fiorentina republica e altre d'Italia non hanno con tanto onor nostro e util loro mandati uomini alla nostra città per aver da lei leggi santissime, leggi piene di esattissima prudenza, leggi atte a fondare e mantenere una eterna libertà? Qual republica mai, qual popolo gode maggiore, più lunga e più tranquilla pace de' gentiluomini e cittadini veneziani, argomento unico e grandissimo della immortalità della nostra republica? Ripeto di nuovo che sono quattro giorni, che voi vi siete fatti liberi e avete fondata la vostra libertà con leggi tali, che siete incorsi nelle guerre civili, febre pestilenziale che uccide la libertà, e più di una volta avete empiute le piazze de' cadaveri e fatti correr fiumi di sangue umano, quando avete a furor di popolo, uccidendo la nobiltà, mutata la saggia aristocrazia in tumultuosa democrazia e la democrazia in aristocrazia. Taccio che tutti voi, o illustrissimi letterati che avete scritto, avete dato loda di singolar prudenza al senato veneziano, la quale non hanno nemmeno taciuta ne' loro scritti gli emuli o nemici nostri, onde si potiamo, e meritamente, <add resp="ed">vantare</add> che fino l'immortalissimo Carlo V ebbe bisogno, domandò e si servì de' nostri consegli; né per iattanza o vanagloria ricordo io queste cose, ma questa presente occasione mi sforza a non tacerle. Aggiungete alle cose che io ho dette la grandezza del dominio nostro e la potenza nostra, che in mare è singolare e in terra ha pochi che l'avanzino. La Grecia, la famosissima isola di Cipri e l'imperio grandissimo greco fu già acquistato dalle armi nostre; gli Stati che ora noi possediamo sono noti a tutto il mondo quali e di qual importanza sieno; ma qual cosa si può paragonare alla nostra Vinegia, famosissimo emporio di tutto il mondo, città che sazia la curiosità, appaga la vista, smorza la sete delle delizie negli uomini, stanza sicura a quei che sono forzati abbandonare la patria per fuggir l'ira de' prencipi, miracolo dell'abitazione degli uomini e degna seggia e metropoli illustrissima di tanta republica? Non sarà egli grandissima indegnità, che a cosa simile, ad edifizi tali sieno paragonate le vostre città, i vostri palagi, gli edifizi vostri, così pubblichi come privati, fatti di vilissimo legname, abitazioni degne di voi e voi degni abitatori di abitazioni tali? Ché niun'altra cosa vi renderà mai più onorati e di maggior considerazione al mondo, che l'aver impetrato da Sua divina Maestà di esser paragonati e di aver avuto ardire di competer con noi. L'impero nostro poi, le guerre che abbiamo per tanti secoli maneggiate, le singularissime vittorie nostre sono state e sono tali, quali voi altri letterati avete scritto e l'imperio nostro di mare e di terra, che abbiamo, fanno preclarissimo testimonio; e in questo proposito mi basta dire quello, che parrà ad ogni altro iperbole, che nella lega di Cambrai ebbe la republica veneziana contro sé tutto il mondo e de' prencipi medesimi dell'universo riportò gloriosissime vittorie; ché, se vorremo poi far menzione alcuna della qualità de' nostri senatori, qual republica, non parlo delle vostre, tedesche o svizzere, per non paragonare le mosche con gli elefanti, ebbe mai uno Andrea Gritti, <add resp="ed">un</add> Sebastian Venieri, per tacer i Loredani, Capelli e altri infiniti? Grandissima ingiuria si farebbe a tanta republica, <add resp="ed">se</add> ad eroi tali si paragonassero altri che i Metelli, i Scipioni Affricani e l'istesso Magno Pompeo. Chieggo, o sire, e con ogni istanza, la presta spedizione di questa causa, affinché il mondo non vegga e oda più questa grandissima sproporzione, che gente nuova voglia competere con quei che sono invecchiati per tanti secoli in una libertà tale quale è la nostra, i rustici abitatori di montagne con uomini nobilissimi e abitatori della più bella parte del mondo, i mercenari con quelli che pagan loro il stipendio, i poveri con i ricchissimi, gli ignoti al mondo con quei che hanno stancato le penne di tutto il mondo, si può dire, in scriver i fatti loro, e insomma i barbari con gh'Italiani, i dissoluti, per tacer di chiamarli con nome più proprio, con i sobrii.</p>
<p>Fu, e con grandissimo silenzio, udita l'arrenga dell'orator veneziano e a tutti piacquero ragioni tanto rilevanti; ma poi, salito nel suggesto l'avvocato tedesco, è fama che dicesse queste parole: — Posso con verità dir in questo teatro augustissimo delle scienze e delle buone lettere, o divinissimo Apollo delfico, che le orecchie sacratissime di Vostra Maestà hanno altrettanto conosciuto esser il clarissimo avvocato veneziano dissoluto con la lingua, come noi dice che siamo ne' nostri candidissimi conviti; ma perché questo divinissimo concistoro non admette le ingiurie e ha in orrore le parole pungenti e le altre reazioni, trattarò solo la causa, per la quale son comparso in questo pergamo. Sdegnano, o sire, i Veneziani di aver la nazion nobilissima tedesca per competitrice e stimano vil paragone alla lor republica le nobilissime Libertà di Lacedemoni, di Ateniesi e di tutta la famosissima Grecia; ché, se questa non è petulanza simile a quella, che essi Veneziani mostrano di aver in odio, che le copie vogliono competer di maggioranza con gli originali, ditelo voi, o virtuosi, che sapete quante leggi, e di Lacedemoni e di Corinti e di Ateniesi, abbino i Veneziani trasportate nella loro aristocrazia. Di una sola cosa rimango in infinito maravigliato: che questi miei competitori disprezzino fino quella nazion greca, dalla quale essi hanno grandissima origine, come l'abito stesso del prencipe della lor republica ne fa chiaro testimonio e la quale essi ora sostengono per loro grandissimi interessi fino nel fatto della religione, percioché, volendosi i Veneziani far uguali nostri in ogni cosa, pretendono ereditar l'imperio greco, come noi il romano...</p></div2>
<div2 type="capitolo">
<head>Ragguaglio L</head>
<argument><p><add resp="ed">Cornelio Tacito apre in piazza una bottega di calzolaio, dove insegna ai primi prencipi del mondo.</add></p></argument>
<p>Con stupore universale di tutti i poeti e letterati fu lunedì mattina veduto qui in Parnaso che Cornelio Tacito, primo secretario di Stato di Sua Maestà e primo prencipe della politica e gran cronista di Parnaso, aprisse ed esercitasse nella pubblica piazza una bottega di calzolaio; vi concorsero i primi e più ricchi personaggi di questa corte, facendogli profferta di grossa somma di danari, quando si fosse <add resp="ed">dato</add> per qualche suo privato bisogno all'esercizio di arte così vile e meccanica; ma rimasero questi molto ingannati allora che videro la bottega di lui piena de' primi prencipi del mondo, a' qual'egli si era posto ad insegnare di tener i piedi in sette scarpe.</p></div2>
<div2 type="capitolo">
<head>Ragguaglio LI</head>
<argument><p><add resp="ed">Aloigi cardinal d'Este supplica Apollo di esser liberato, in premio del suo valore, dai dolori della podagra, ma da Ippocrate gli vien risposto che, per riguardo ai poveri, non è lecito accontentarlo.</add></p></argument>
<p>Aloigi cardinal d'Este, il quale, nell'ultima guerra che i poeti ebbono con i prencipi avari e ignoranti, si portò così coraggiosamente che, ancorché avesse dalla podagra stroppiate le mani e i piedi, fece prove tali, che fino cavò l'occhio dritto all'Avarizia, con la quale per gran tempo combatté corpo a corpo, fu l'altro giorno a far riverenza a Sua Maestà, la qual supplicò che gli facesse grazia di liberarlo dagli insopportabili dolori della podagra, avvertendolo che egli non per altro desiderava la sanità de' membri, che per poter di nuovo adoperar contro gli usurari e avari in servigio de' virtuosi poeti. Gli fu da Ippocrate risposto a nome di Sua Maestà che erano tali le opere di lui fatte nell'ultima guerra, che si rendea degno di ogni grazia che avesse domandata, ma che la podagra fu seminata tra gli uomini ricchi immedicabile, a fine che quei poveri, che tutto il tempo della vita loro sono forzati mangiar pane e cipolle, non si impicchino per disperati; però che non gli parea conveniente, medicando un male, cagionarne uno molto peggiore, essendo di maggior utile al commercio del mondo i poveri, che i nobili e ricchi.</p></div2>
<div2 type="capitolo">
<head>Ragguaglio LII</head>
<argument><p><add resp="ed">Monsignor della Casa, Nunzio Apostolico, riprende Ermolao Barbaro, ambasciator veneto, per la poca severità della Serenissima nelle cause criminali; ma vien tosto chiarito del suo errore.</add></p></argument>
<p>Mentre li giorni passati nella sala reale di Apollo stavano aspettando l'udienza da Sua Maestà molti ambasciatori de' prencipi, monsignor reverendissimo Giovanni della Casa, come suole molte volte accadere, essendosi posto a discorrere con l'eccellentissimo <add resp="ed">Ermolao Barbaro</add>, ambasciator veneto, del modo che molti prencipi tengono nel governar gli Stati loro, disse all'ambasciatore che egli non lodava la molta piacevolezza che la republica veneziana usava verso i suoi sudditi nelle cose criminali, perché, essendo in questa nostra età monstruosamente cresciuta negli animi degli uomini l'immanità degli omicidi e la bruttezza di tutte le più insopportabili insolenze, quei che aveano il carico di governar i popoli facea bisogno che fossero tutta severità, per mantener la pace negli Stati e assicurar la vita e le facoltà agli uomini buoni, avendo la clemenza usata tra uomini sediziosi faccia di trascuraggine e di timidità; e che parea che non poco oscurasse la fama della prudenza veneziana l'infinito numero di omicidi e i gravissimi eccessi, che così spesso si commettono nel Stato di quella famosissima republica, dicendosi da ognuno che i sudditi di lei di sedizione superino quelli di qualsivoglia altro potentato d'Italia, e che egli non admetteva per buona la ragione, che rendeano alcuni per difender essi Veneziani da questo mancamento: che le republiche tutte, ma più particolarmente le aristocratiche, come è la veneziana, essendo forzate dar ai popoli loro maggior soddisfazione di quello che possono far i monarchi, non possono verso essi usar quella severità, che conoscevano esser necessaria; e che sortiva invece di gran soddisfazione alla nobiltà di Verona, Brescia, Padova, Bergamo e Vicenza, esclusa dal governo della republica, rilasciargli la briglia, cambiando l'autorità di comandare e di governare in Venezia con la sedizione di maltrattar gl'inferiori e di vendicarsi degli nemici loro; poiché, se questo fosse vero, renderebbe lo stato libero delle republiche aristocratiche, per se stesso eccellentissimo più di qualsivoglia altro governo, imperfettissimo; e che, non mancando esempi di infinite republiche che aveano con la severità tenuto a freno i discoli, facea bisogno che l'insolenza dei sudditi veneziani, non disordine della republica, ma fosse particolar difetto del governo di loro senato. Poi soggiunse il Nunzio che i Papi, ancorché prencipi di un Stato elettivo, al quale per l'ordinario volendosi por poca affezione, come quello che non si può trasmetter ai suoi eredi, e che, per non lasciar i loro eredi intricati nelle inimicizie, sogliono andar con molta circonspezione, nondimeno, non solo con la severità aveano mortificato i boriosi Perugini, i discoli Spoletini, i faziosi Romagnoli, i sediziosi Ascolani, i sanguinari Marchigiani, ma le istesse grandissime famiglie romane aveano di modo mortificate, che tremavano per l'aspetto solo di un sbirro; onde era che i sudditi dello Stato ecclesiastico si vedeano viver in una tranquillissima pace.</p>
<p>Disse allora il Barbaro al Nunzio, che egli pigliava grandissimo error nel giudizio che egli faceva delle cose veneziane, percioché la sua republica, non per trascuraggine, non per mancanza d'autorità, non per dar soddisfazione, come egli aveva detto, alla nobiltà esclusa, procedeva morbidamente contro i suoi popoli nelle cose criminali, e usava molta piacevolezza verso la nobiltà grande di Brescia, Bergamo e Verona, anco ne' molti demeriti loro, percioché non solo la republica stimava fondamento principalissimo non incrudelire contro la nobiltà, anco quando meritava che si usasse severità nei loro demeriti, perché confinano per lungo tratto con i potentissimi Spagnuoli; dalla quale nobiltà riconoscendo essi gli acquisti di molte città grandi, sapevano che chi aveva dato una città per amore, la poteva ritoglier per odio; disse che s'aggiongeva questa ragione che, siccome gli uomini privati tenevan conto degli instrumenti che provavan la compra de' loro poderi, che gli assicurano il dominio delle loro facoltà, così dovevano i prencipi tener conto degli uomini bravi per sicurezza de' loro Stati, essendo instrumenti che provano e assicurano il possesso di essi, poiché la maggior felicità che possa aver un prencipe era l'aver popoli bellicosi, ché poco valevano l'armi, che si conservano nell'arsenale di Venezia, avendo i popoli da pochi, che non sappino maneggiar: sarebbe come una ricchissima libreria in man di un ignorante; e tanto maggiormente che sono stati precetti antichi, ma tanto più veri nel secolo moderno, quanto la massima di Tacito, che "<foreign lang="lat" rend="italic">in summa fortuna id aequius quod validius</foreign>", era tenuta una sentenza santa; e percioché le leggi non si possono dagli uomini imparar senza gli studi dell'università, così ancora l'esercizi dell'armi non si sapevano, se non da quelli ch'erano andati alla scuola d'una guerra; ma percioché l'Italia ora viveva in pace, e il mandar soldati italiani in Fiandra in aiuto d'Olandesi era empietà, e il mandar li suoi vassalli in aiuto di Spagnuoli era un tener la scala a quel libidinoso che va ad adulterar la moglie sua e un far grandi le proprie miserie, i Veneziani conoscevano che, non essendo possibile la pace non converta in conigli i leoni, né meno essendo possibile che gli conigli della pace diventino leoni nell'occasione d'un sùbito bisogno di guerra, tenevano per una scuola militare le sedizioni, le gare e tutte quelle cose che 'l Nunzio aveva chiamato inconvenienti, percioché un uomo allevato nelle fazioni e vissuto lungo tempo nelle inimicizie era un perfetto dottor soldato, senza esser mai stato alla scuola della guerra; e con voce alterata, percioché già monsignor Nunzio era chiamato all'udienza, disse il Barbaro al Nunzio: — Monsignore, che voi abbiate disarmati i popoli feroci della Marca, dell'Umbria e della Romagna, è cosa santa in un prencipe ecclesiastico, non così lodabile in un laico, ed è risoluzione, ch'avendo un santissimo principio, se venisse un'occasione, potrebbe aver un fine diabolico: e Dio vi guardi da' bisogni.</p></div2>
<div2 type="capitolo">
<head>Ragguaglio LIII</head>
<argument><p><add resp="ed">Uno scrittor politico, chiamato a sentenziare in una differenza tra il Molza e il tesoriere del duca Borso d'Este, mostra al Molza che i</add> prencipi sempre pagano per cortesia, non per obbligo.</p></argument>
<p>Borso da Este, duca di Ferrara, essendo servito da Mario Molza, poeta celebre almeno per questo, ch'avendo lodato il dolce e saporito frutto del fico in terza rima, avevano meritato quei suoi versi eleganti il commento, più misterioso e dotto del testo, di Annibal Caro, detto per soprannome ser Agresto, e avendo dato fine al negoziar con quella eccellenza e con quella perfezione che si aspettava, ché con tanta eccellenza aveva scritta la natura delle fiche, gli fece dono di cinquecento scudi d'oro, i quali mentre gli furono contati dal tesorier secreto di Sua Altezza, occorse che 'l tesoriero, per poter provar il pagamento, addimandò la ricevuta al Molza, il quale la fece <foreign lang="lat" rend="italic">incontestate</foreign>; ma essendo ella letta dal tesoriero, rimase molto stomacato che avesse detto in essa che riceveva quei denari per premio d'un servigio fatto al duca Borso; però che facesse una ricevuta come si conveniva. Il Molza, che faceva del dottore, essendo poeta laureato, si tenne ingiuriato dal tesoriero, che l'avesse trattato da ignorante, e si mise ostinatamente a difendere la sua ricevuta, di che sdegnato il tesoriero arrivò sino a dirli queste risolute parole: che si meravigliava di lui, che si mostrava di non aver mai, di non saper il modo che si teneva nel trattar con i prencipi. Per le quali parole alteratosi, il Molza pose mano ad un sonetto proibito, ch'aveva sotto, e si slanciò addosso al tesoriero; allora un politico scrittore, che stava a lato alle stanze del tesoriero, corse subito al rumore e tenne il Molza, ch'avea già cominciato a manomettere l'onor del tesoriero, e avendo udito la lor differenza, della quale fu subito d'ambedue informato, sentenziò contro il Molza e disse che con i privati si parlava di mercede e di meriti, ma coi prencipi bisognava riconoscer ogni cosa.</p></div2>
<div2 type="capitolo">
<head>Ragguaglio LIV</head>
<argument><p><add resp="ed">Per molte sue colpe Geronimo Ruscelli è condannato alla gravissima pena dell'ignoranza.</add></p></argument>
<p>Dui giorni sono fu finalmente spedita la causa dalla quarantia criminale di Geronimo Ruscelli, stato prigione e processato: per avere levate epistole dicatorie alle opere altrui e poste le sue, facendo mercanzia vilissima delle buone lettere, per esser stato sensale di stampatori <add resp="ed">e</add> con istanza loro aver alterato più libri, per aver pubblicato sotto nome suo cose d'altri, per aver promesso di dover pubblicare opere, che poi aveva confessato di non aver in animo di comporre, per aver fatto professione di saper greco e di aver revisti libri tradotti in italiano dal greco, che egli non intendeva, fu ieri sentenziato ad esser confinato in perpetuo tra li vergognosi ignoranti; onde, essendoli dalli pretori delli studi degradate quelle poche lettere ch'egli si trovava, non gli fu nemmeno lasciato il beneficio di saper leggere e scrivere. Nel qual stato di ignoranza vedendosi ridotto, Rusciello si vedeva tonto e brutto, il suo sapere ridotto in uno stato veramente lacrimevole, percioché egli smaniava e agonizzava; poi la mattina sonò la campana maggiore, indizio della esecuzione che si dovea fare della giustizia, onde entrò tal spavento nelli letterati, che ognuno si serrò in casa con la stanga e tenne serrate le finestre per non veder così brutto e orrendo spettacolo; il che deve servire per esempio a quelli uomini che, per curiosità andando a veder li spettacoli delli uomini che muoiono nelli patiboli, si vergognano loro stessi. Non manca in Parnaso l'opera pia della Compagnia della Misericordia, che eserciti la carità di consolare quei che sono condannati alla pena gravissima: al caso duro di Ruscelli si aggiungeva anco questa ultima calamità, che egli andava solo al patibolo, mentre che in ogni crudel morte e in ogni caso atrocissimo si trovano concetti da far animo altrui a sopportare con franchezza d'animo la pena, a mostrar virtù di costanza nell'ultimo punto della sua vita, solo lo spettacolo crudelissimo, il caso miserabile dell'esser condannato all'ignoranza non trova concetto che possa dulcire, non ragione che possa sollevar l'animo afflitto, essendo sorte tutta miseria, tutta infelicità, tutta calamità grande, priva di ogni sorte di consolazione.</p></div2>
<div2 type="capitolo">
<head>Ragguaglio LV</head>
<argument><p><add resp="ed">Si celebrano le</add> esequie del duca Giovan Galeazzo <add resp="ed">Sforza</add>, fatte dalla Reina d'Italia.</p></argument>
<p>Ieri, che fummo alli 16 di gennaro, furono dalla serenissima Reina d'Italia celebrate l'esequie del duca Giovan Galeazzo Sforza di Milano: cerimonia lugubre, fatta a quel prencipe solo da tanta signora, poiché dalla morte di lui fuor di tempo nacquero quei guai del Stato di Milano, cagionati dalla tirannide di Lodovico, che hanno partorito le miserie della presente servitù de' Milanesi. Grande fu il pianto che quella serenissima Reina fece sopra l'immagine di quel prencipe, la morte del quale chiamava sua afflizione, sua miseria, cagione sola della catena ch'ella portava al piede e al braccio.</p></div2>
<div2 type="capitolo">
<head>Ragguaglio LVI</head>
<argument><p><add resp="ed">Essendo giunta nuova in Parnaso dell'imminente fine dell'eresie di Francia, i pretori concedono ai seguaci di re Enrico IV di far una pubblica scampanata a quanti avevano falsamente predetto che il salire al trono di quel re avrebbe portato gran confusione alla religione cattolica; ma nessuno si trova che meriti tanta vergogna.</add></p></argument>
<p>Giovedì, poco dopo la mezzanotte, arrivò a questa corte l'ordinario corriere di Francia, il quale, oltre l'avviso della buona salute di quella real Reina, ha portata la felicissima nuova che il morbo delle eresie di quel regno, per le diligenze usate dalla Maestà di quel re Cristianissimo, non meno che per la vita esemplare e le perpetue fatiche dei padri Gesuiti, che paiono nati per ben coltivar la vigna del Signore, così felicissimamente si va alla giornata dileguando, che presto si sperava l'intera salute di quel piissimo regno; di che la Maestà di Apollo ha sentito tanta consolazione, che sùbito comandò di nuova tanto felice si facessero in Parnaso dimostrazioni di pubbliche allegrezze. E percioché è antichissimo instituto in questa corte che quei, i quali in un negozio grande hanno pigliato errore e hanno difeso la bugia, quando succede il contrario, si fa loro una pubblica scampanata (instituto per certo mirabile, affine che per la vergogna di tanto disonore gli uomini non si ostinino nelle false opinioni), gli illustrissimi signori pretori, ad istanza de' Francesi che ne' passati romori di Francia seguitôrno il partito e la fortuna del moderno re, decretôrno la pubblica fischiata da farsi a tutti quei che avevano ne' passati tumulti francesi tenuto e pubblicato ai popoli, che il presente re di Francia Enrico, allora ch'egli era semplice re di Navarra, quando fosse succeduto al regno, avrebbe poste le cose della religione cattolica in grandissima confusione; e percioché quelli che più degli altri ostinatamente, non solo in Francia, ma anco nella corte di Roma, tennero questa opinione furono li Spagnuoli, fu ordinato che ad essi fosse fatta la scampanata. Onde i Francesi, con una moltitudine grande di campanacci, di lironi scordati, di caldari e padelle, essendo andati al palazzo reale della Monarchia di Spagna, appunto quando volevano cominciare a sonare, essa si affacciò alla finestra e con voce alterata disse quello che volevano; e, avendo intesa la cagione perché volevan far la scampanata, andò a' pretori, a' quali fece sapere per mezzo del conte di Olivares e del duca di Sessa, che ella non ebbe mai questo fine intrinsecamente nelle cose di Francia, di difendere gl'interessi della religione, i quali, per essere ella tanto nemica de' Francesi, avrebbe piuttosto esacerbati, ma che suo fine era por in travaglio il regno di Francia per apportare salute alle cose sue di Fiandra poste in estremo pericolo; e però ella s'era sforzata d'impedir la successione al presente re, affine che, occupando il duca di Ghisi il regno di Francia, s'accendesse tra' Francesi un fuoco inestinguibile di guerre civili e s'indebolisse la forza di quel regno di Francia col darli un soggetto nuovo, la qual sta tutta posta nella certa successione del sangue reale; e che ella volea, non, come dicono gl'ignoranti, occupare il regno di Francia, poiché sa non darsi dominio de' Spagnuoli sopra gli animi de' Francesi, impazienti d'ogni altro imperio eccetto di quello d'uno della lor nazione, ma che ella aveva per fine de' pensieri suoi che il corpo grandissimo e potentissimo di Francia si dividesse in più membri, ché a lei sarebbe bastato i soli porti dell'Oceano e del mare Mediterraneo, per poter assicurar la sua navigazione in Fiandra e nell'Italia: tutti consigli prudentissimi, che meritano lode, come quei che speditamente gli conduceva a quella monarchia universale, ch'era solo scopo delle sue azioni.</p>
<p>Parvero queste ragioni potentissime ai pretori, i quali dissero che gli Spagnuoli meritavano più tosto lode, che la vergogna della scampanata, onde comandarono a quei senatori che desistessero e che dovessero farla al duca di Lorena, al quale quelli andôrno sùbito; ma ancor egli corse ai pretori e disse che sapevano benissimo le angustie di lui e gli stecchi ch'aveva negli occhi, anzi travi grandissime, di Metz, di Tul e Verdun, le quali essendogli state promesse dagli Spagnuoli per parte di bottino, s'avesser potuto manometter la Francia, egli pretendeva d'essersi governato con tutti i termini della buona ragione di Stato, avendo gettata l'esca per pigliar il luccio, cosa che l'avrebbe recata altrettanta riputazione, quanto generosamente avrebbe fatto le vendette contro il sangue d'Ugo Capeto, che occupò il regno di Francia ai successori di Carlo Magno, da' quali egli discendeva.</p>
<p>Non vollero in modo alcuno i signori pretori che fosse fatta la scampanata al duca di Lorena, i quali dissero che più tosto meritava lode, onde comandôrno ch'ella si facesse al duca di Savoia; al palazzo del quale essendo andati, ne furono subito con acerbe minaccie scacciati, e andò quel duca ai pretori e disse se pareva loro cosa degna di quella vergogna della scampanata l'essersi levato dinnanzi gli occhi <add resp="ed">lo stecco</add> di Saluzzo e Carmagnola e l'aver pretenduto d'aggiunger alla Savoia il Delfinato e la Provenza, che il signor suo suocero aveva promesso loro nel contratto della dote, quando gli diede la figliuola per moglie; e disse che, sebbene le cose avevano avuto infelice fine, però il consiglio e la risoluzione era stata buona e, se riusciva, lo facevano anco signore del ducato di Milano, il quale forse si sarebbe diviso con Veneziani da buoni compagni, poiché nelle cose di Stato possono i prencipi abbassarsi la berretta negli occhi e diventar balestre furlane; e che egli sapeva che l'impedir l'eresie de' Francesi non era suo negozio, ma che bene se n'era vestito ancor egli per aver la medesima liverea del socero.</p>
<p>Conobbero quei signori che sarebbe stato grave errore conceder che si facesse la scampanata a quel signore, che s'era esposto a gravi pericoli per correr buona fortuna, onde dissero a quei sonatori che andassero a casa il duca di Ghisi e gli facessero una buona scampanata, perché se l'aveva meritata. Ubbidirono quei sonatori e, mentre cominciôrno ad accordar quei instrumenti tanto sconcertati, si affacciò <add resp="ed">il duca</add> <add resp="ed">al</add>la finestra e gli sgridò, chiamandoli canaglia, minacciandoli che gli avrebbe fatti levar da quel luogo a furia di sassate; poiché corse subito dai pretori, con i quali gravemente si dolse che ad un suo pari, che con la spada e con la cappa, forastiero lorenese, avesse avuto ardire d'affrontar un regno di Francia, e che gli fosse venuto fatto di porlo in tanta confusione e ch'avesse potuto acquistar tanto seguito, si dovea fargli encomio e non le scampanate; che il pretesto della religione era stato pigliato da lui per ingannar la vil plebe e per cavar denari dalle mani de' prencipi d'Italia; che egli non era così poco pratico delle cose del mondo, che non sapesse e antivedesse la riuscita santissima ch'era per fare questo presente re e che, <add resp="ed">con</add> il voler proteggere con l'armi la religion cattolica, egli e i Spagnuoli avevano soffiato nel fuoco dell'eresia di Francia; ma che, s'egli arrivava in quel regno, era il più glorioso uomo che fosse mai nato di corpo di donna e che avesse esposto la vita a' pericoli grandi per acquistarsi i Stati immensi, poiché non solo si sarebbe vendicato dell'ingiurie ch'aveva fatto Ugo Capeto alla sua casa, ma avrebbe trattato di modo gli Spagnuoli, ch'aveva scoperto che si servivan di lui per instrumento delle loro passioni, ch'avrebbe imparato a quella fraudolenta nazione quel che importava voler ingannar e menar per il naso un suo pari; peroché, se gli volevano far la scampanata perché si fosse ingannato della riuscita che ha fatto il presente re, egli non la meritava; se poi gli la volevano fare per mortificazione dell'error grande che egli aveva commesso, quando si diede a credere che un re di Francia, tale qual era Enrico terzo, vero maestro delle simulazioni, avesse potuto vivere con il fregio ch'io li feci in faccia il giorno delle barricate, che gli facessero sessanta scampanate, ché sapeva che ne meritava sette volte altrettante.</p>
<p>Ammirôrno quei pretori l'animo grande del duca di Ghisa, più tosto che lo stimassero degno di quel disonore, onde lo licenziôrno e comandôrno che fosse fatta la scampanata al duca di Mercurio, il quale, da un gentiluomo del duca di Ghisa avendo intesa la risoluzione de' pretori, corse subito a trovarli e disse loro: — Signori, che giustizia è questa? Si deve vituperar un par mio per aver avuto fine nobilissimo e grande nella vita mia? E chi è colui che voglia dir ch'io, che son laico e uomo non il più devoto del mondo, abbia voluto solo per difender la religione cattolica pigliar in Francia le armi contro il mio re? Non sapevasi che il vero modo di levar l'eresie di Francia era abbassar l'orgoglio del duca di Ghisi e lasciar vivere la famiglia di Borbone in Francia in quella dignità e grandezza che si conveniva a signori tanto grandi, nati dal sangue reale e più prossimi alla successione di quel regno? Non credete voi ch'io sapessi che 'l fine delli Spagnuoli in quella Lega Santa non era per assicurar la religione cattolica dall'eresie, perché, quando questa fosse stata l'intenzione degli Spagnuoli, non sono essi tanto ignoranti, che vogliano cavarsi la sete con mangiar il presciutto? Ma il fin loro era di cavar gli occhi al regno di Francia, che è l'Argo che invigila per la libertà d'Italia. Se dunque veniva fatto alli Spagnuoli di divider la Francia, chi meglio n'avea di me, che non solo vi guadagnavo la granducea di Bertagna, ma diventavo ancora genero del re di Spagna, se egli mi riusciva così uomo di parola nel mandarmi l'originale della sua figliuola, come fu diligente a mandarmi il ritratto; il quale non bisognava, perché le mogli grandi, che apportano di quelle buone cose ai mariti, piacciono ancorché siano senz'occhi e senza naso?</p>
<p>Dissero i signori pretori che il duca di Mercurio era indignissimo della scampanata, però ordinôrno che fosse fatta alla nobiltà francese, la quale oltre la scampanata meritava ancora altra vergogna, <add resp="ed">come</add> quella ch'aveva seguito il partito delli Spagnuoli, essendo cosa bruttissima che la nobiltà francese, che solea esser il specchio della fedeltà, ch'avendo passato i termini della devozione umana erano divenuti idolatri del loro re, fossero poi caduti nel vergognosissimo errore di una brutta infedeltà. Corsero dunque subito i suonatori a far la scampanata, ma la nobiltà s'oppose con l'armi, e fu a trovare i pretori, e dissero che Enrico III, che si era dato in preda alle prodigalità con persone indegne, meritava quel castigo di vedersi contro la nobiltà disgustata; che essi non per interessi di religione, ma per privati comodi avevano aderito alla Lega, avendo succhiato quanto oro avevano portato dall'Indie gli Spagnuoli; e dissero che le cose erano passate onoratamente anco per l'indole nobile, poiché, avendo ella ammassati tesori grandi di scudi e doppie spagnuole, l'aveva spesi nel far re il presente Enrico. Allora i pretori chiamarono i Francesi ch'avevano seguitato la parte del re e dissero loro che non si trovava contro chi si potesse fare la scampanata, poiché ne' tumulti di Francia non vi era intravenuto altro che falsi pretesti di religione, e che tutti si erano proposti per fine i guadagni ch'avevano ottenuto: quei ch'avevano vinto erano stati premiati dal re, quei ch'avevano perduto avevano succhiato gli Spagnuoli. Onde, non sapendo a chi far la scampanata, dissero quei Francesi ch'ella si doveva fare ai religiosi, i quali constava che semplicemente avevano creduto nei pretesti che si eran pubblicati: ma i pretori non volsero altrimenti conceder licenza, dicendo che meritavan più tosto <add resp="ed">lode</add> per la facilità del credere, che biasimo, poiché era virtù il credere facilmente in queste cose, essendo cosa da religiosi vivere con la semplicità.</p></div2>
<div2 type="capitolo">
<head>Ragguaglio LVII</head>
<argument><p><add resp="ed">Cesare Caporale fa il mal soddisfatto e finge essere in collera con i suoi benefattori; di che essendo stato accusato nel tribunale dell'ingratitudine, avanti Apollo fa le sue difese.</add></p></argument>
<p>Nel Stato elettivo di Elicona occorse che dal nepote del prencipe passato, che fu quelli che governò tutto lo Stato, il signor Cesare Caporale, poeta molto famoso, fu adoperato in tutti li negozi più principali e bonificato in estremo di ricchezze e gradi onorati; e, dopo la morte del prencipe essendo succeduto un altro, il quale, come accade, poco amava la memoria del prencipe passato e il suo sangue, ei per conseguenza aveva per suoi diffidenti tutti li ministri del prencipe passato; di che accortosi il Caporale, per non cader di riputazione in quel Stato e per mantenersi nelli gradi e carichi che egli esercitava, si pubblicò per malissimo satisfatto del prencipe passato e capitale inimico d'esso nepote: artifizio che gli giovò tanto, che egli fu tenuto per confidentissimo e acquistò tanta grazia appresso il prencipe novo e suo nepote, che più tosto aveva augumentato, che scemato punto la sua reputazione. Il qual modo di procedere dispiacendo gravemente al nepote, l'accusò appresso Sua Maestà per ingrato nel tremendo tribunale dell'ingratitudine, dove il Caporale, essendo stato citato, comparve per difender la causa sua; ma, quella mattina che ella alla presenza di Sua Maestà si disputava e faceva la relazione dalli giudici, il Caporale non aveva capo alcuno da difendersi, onde non poteva impedire che precipitosamente non gli fosse data la sentenza contro, percioché li benefici che egli aveva ricevuti erano chiari, così come grande e notoria era la mala satisfazione che egli mostrava. Di che accortosi il Caporale, fece quella risoluzione che gli salvò la reputazione e le facultà, percioché andò ad Apollo e all'orecchio di lui disse molte cose, che non si intesero, ma si vide che con allegra faccia da Apollo ridente furono ascoltate e fu notato che Sua Maestà si cavò certe scritture che egli aveva in petto e con ogni giuramento promise di osservar certo particolare, il quale è stato per un pezzo occulto; ma finalmente si è risaputo che egli disse a Sua Maestà che erano veri li obblighi che egli aveva verso il sangue del prencipe di Elicona, era viva in lui la memoria dell'obbligo, aveva e riteneva constantemente la virtù della gratitudine con animo di spender fino alla vita in servizio di quel signore; e che la mala satisfazione che egli mostrava era tutto artifizio e tutto interesse; e che quei che stavano per annegarsi non erano tenuti imprudenti se, per campar la vita, non potendo aver delle corde che li aiutassero, non curavano di guastarsi le mani attaccandosi agli spini e fino alle spade taglienti. Però, per salvar tutta la riputazione della vita e dello stato suo, non meritava d'esser lapidato chi si graffiava un poco con l'ingratitudine la mano, e che supplicava Sua Maestà, che non volesse permettere che li suoi letterati fossero da meno delli Chiozzotti, li quali godono quel benefizio singolare di poter accomodar le vele al vento che soffia.</p></div2>
<div2 type="capitolo">
<head>Ragguaglio LVIII</head>
<argument><p><add resp="ed">Il</add> governator di Libetro impara l'arte di pelar la gaggia.</p></argument>
<p>Il governator di Libetro fu alli giorni passati condotto in queste carceri con una grandissima vergogna con una pubblica meretrice, che egli teneva in quel governo; e percioché la lascivia, come quella che dà grandissimo scandalo alli popoli, è odiosissima appresso Sua Maestà, preparavano li giudici di darli un severissimo castigo, quando egli nelle sue difese provò che, essendo egli frigido e impotentissimo nell'atto venereo, non teneva in sua casa quella donna impudica per cagion libidinosa, ma per un'altra particolare, che avrebbe propalato all'orecchio di Sua Maestà. Al quale essendo stato ammesso, disse che egli in molti governi nelli quali era stato aveva patite persecuzioni grandi e corse grandissime burrasche, ma che, dopo che egli pigliò per tramontana della sua navigazione li consegli di quella cortigiana, le cose sue erano passate benissimo, mercé che, essendo egli grandemente ignorante nell'arte che ha bisogno di tanta destrezza di pelar le gaggie, quelle donne, che sono summe dottoresse nell'arte, glie l'imparavan talmente, che, dove l'altri governi gli riuscivano poveri di denari, ricchi di persecuzioni, poi che si governava con il conseglio di quella donna si trovava guadagnare quattrini e reputazione.</p></div2>
<div2 type="capitolo">
<head>Ragguaglio LIX</head>
<argument><p><add resp="ed">La Monarchia di Spagna si querela appresso Apollo contro il menante e gli altri scrittori italiani che dicon male di lei; e Sua Maestà, facendole intendere il linguaggio degli animali, le mostra la cagione di quella maldicenza.</add></p></argument>
<p>La Monarchia di Spagna essendo ieri andata per negozi gravissimi a trovar la Maestà di Apollo, si è inteso che risentitamente si dolse di molti scrittori italiani moderni e in particolare del menante Boccalini, che scrisse i presenti <title>Avvisi di Parnaso</title>, che, sempre che li nominavan nell'istorie, gli chiamavan crudeli, avari, ambiziosi e fino poco pii, avendo fin avuto ardire di dire, che per dominare il mondo si servano più de' pretesti della religione, che non facevano gli antichi Romani delle legioni.</p>
<p>La Maestà d'Apollo dicono che quasi burlasse questa condoglianza fatta tanto seriamente da quella signora, alla qual disse che gli avrebbe conceduto tutto quello ch'ella desiderava, quando avesse stimata la domanda lecita e <add resp="ed">avrebbe punito</add> gli Italiani che mormoravano di lei, ma che prima, purché essa se ne fosse compiaciuta, volea mitigare la collera di lei con darle il gusto saporitissimo di farle sentire il vero significato del canto degli uccelli, del muggito degli animali. Rispose la Monarchia di Spagna che n'avrebbe sentito particolarissimo obbligo a Sua Maestà, poiché ella non aveva mai avuto desiderio maggiore, e particolarissimamente desiderava d'udire il soavissimo canto dell'usignuolo. Allora la Maestà d'Apollo fece comparire un usignuolo elegantissimo, il quale, come gli era stato comandato, avendo cominciato il suo canto, la Monarchia di Spagna cominciò a sentire un tremore per la vita ed era per partirsi, se la Maestà d'Apollo non gli comandava che stesse ferma; disse allora la Maestà d'Apollo alla Monarchia di Spagna quello che gli pareva del canto soave di quell'eccellente augello; la qual disse: — Non canto, sire, mi sono avveduta che è quello dell'usignuolo, ma crudelissime bestemmie, orrendissime ingiurie contro i serpi. — Disse allora Apollo se ella avrebbe chiamato l'usignuolo maledico per quella cosa che ella aveva udito; rispose la Monarchia di Spagna che, essendo il serpe inimico capitale dell'usignuolo, mangiandoli i figliuoli di lui, in tanto non era maldicenza la sua, ma virtù, peroché quando gli avesse lodati, avrebbe mostrato di poco amare i suoi figliuoli; e soggiunse che ella avrebbe desiderato d'udire il canto delle starne; e avendo Sua Maestà fattone comparire un branco, come prima cominciarono a cantare, la Monarchia di Spagna pregò Sua Maestà che le facesse tacere, dicendo che quelle più crudelmente bestemmiavano gli astori e i falconi, che l'usignuoli non faceano i serpi; e domandò di udir il belar delle pecore, per intender il vero significato: le quali come prima furono comparse, furono tante le biastemmie e le crudelissime imprecazioni che elle fecero contro i lupi, che la Monarchia di Spagna, spaventata, si turò l'orecchie. Allora Sua Maestà disse alla Monarchia di Spagna s'ella aveva il canto dell'usignuolo e delle starne e il belar delle pecore per maldicenza degna di castigo; rispose la Monarchia di Spagna che più tosto era virtù, che meritava premio, peroché mangiandosi i serpi i figliuolini dell'usignuoli, gli astori e i falconi le starne, e i lupi divorando così crudelmente le pecore, sarebbero stati inimici dei figliuoli proprii e delle persone loro, se non n'avessero detto ogni male; anzi, che l'ingiurie che sempre gli astori e i lupi facevano agli usignuoli e alle pecore meritavano risentimento di fatti e non di parole.</p>
<p>Disse allora <add resp="ed">Apollo</add> <add resp="ed">al</add>la Monarchia di Spagna: — Giustissima è la sentenza che voi avete data contro i vostri malefìci, percioché, essendo i vostri Spagnuoli i serpi, gli astori e i lupi dell'Italiani, sarebbe troppo gran crudeltà che la natura avesse negato agli uomini il benefizio che ha dato alle bestie di poter vendicar con le parole le ingiurie che meritano risentimento di fatti. Serenissima madama, vorrei che voi con i vostri Spagnuoli, da poi ch'avete l'autorità di fare, vorrei che vi contentaste, perché gli altri avessero refrigerio di poter dir male; e quando gl'Italiani metteranno a voi la paura che essi hanno di voi, io, a nome di tutta l'Italia, vi do licenza che gli potiate dir tutte l'ingiurie e fino che sono marrani, ché non se ne curano; e ricordatevi che l'aver saccheggiato Genua, Napoli, Milano, Roma e, da Venezia in fuori, aver manomesso e nella robba e nell'onore, e minacciar ogni giorno più di far peggio, e poi pretendere di esser lodati, par azione tale che con questa sfacciatezza faccia maggior vergogna a voi, che non quello che vi dicono gli Italiani.</p></div2>
<div2 type="capitolo">
<head>Ragguaglio LX</head>
<argument><p><add resp="ed">Si riunisce la dieta generale degli ipocriti e in essa l'Arcipocritone mostra qual via si debba tenere per riordinare l'arte loro.</add></p></argument>
<p>Grandissimo fu lo spavento che entrò negli animi di tutti gli ipocriti, quando videro il severo castigo che ad uno di loro fu dato d'ordine d'Apollo, come si scrisse, mercé che si chiarirono affatto della fermissima deliberazione fatta da Sua Maestà d'esterminarli da tutto Parnaso; onde, per provvedere all'indennità non meno della riputazione che delle persone loro, intimarono ne' giorni passati un'universal radunanza, nella quale s'è risaputo che l'Arcipocritone capo di essa parlasse in questo modo: — Signori, è cosa contraria a tutti gli ordini della natura che con gli studi esquisiti manchino le scienze, con li esercizi continui, con le fatiche perpetue manchi l'eccellenza dell'arte, con l'assidua obstinazione si perda la cognizione delle cose; eppure evento tanto impossibile si vede talmente sortir in questa professione, che certo, se per tradizione avuta dalli nostri maggiori certissimamente non credessimo che l'ipocrisia abbia ad esser eterna col mondo, dubiterei certo; e perdonatemi, signori, se io mostro vacillare in quella verità, che finora costantissimamente ho creduta nel cor mio ch'a tempi nostri dovesse affatto venir meno. Non vedete che, sebbene questa nostra mistura d'artificiosa apparenza si va ogni giorno maggiormente affinando, ogni giorno cresce di perfezione, nondimeno che gli manca talmente il credito, che quelli che poco dianzi erano avuti in somma riputazione, che parevano il condimento delle cose del mondo, poco è mancato che non siano stati scacciati da Parnaso a furor di popolo con li bastoni e con le sassate. Non posso, fratelli miei, se non con le lacrime agli occhi ricordarmi di quei felicissimi tempi passati, quando gli nostri padri con uno sguardo rivolto verso il cielo, col mostrare il bianco dell'occhio, con una voce fioca accompagnata da spessi sospiri, con un collo torto, con dieci parole spirituali facevano tramortir le persone, si tiravano dietro le turbe, che gli ammiravano e onoravano come semidei; eppur non era già il mestier nostro a quei tempi in quella eccellenza di simulazioni, che si vede al presente; con tutto ciò, con la perfezione dell'arte siamo aborriti e mostrati talmente a dito, che dalla somma venerazione abbiamo fatto passaggio all'obbrobrio delle genti. Signori, voi siete stati chiamati in questo luogo acciò, ragionandovi io delle ragioni onde naschin li nostri vilipendi, che si trovino gli errori e si corregghino e, se fia possibile, l'ipocrisia, caduta nel vilissimo stato che vedete, si ritorni nel santissimo credito di prima.</p>
<p>Tre al parer mio sono li disordini che ci hanno ritolta tutta la riputazione: il primo e grandissimo è che, dove prima l'arte nostra era solo seguita da subietti bassi per sollevarsi dalle miserie, da alcuni anni in qua molti re e prencipi grandi hanno voluto esercitarla; nella quale essendo essi novizi poco catechizzati e senza gli veri princìpi, l'hanno affatto vituperata, perché, dove i passati prencipi con l'arme apertamente si forzavano occupar li Stati altrui, mentre alcuni moderni hanno voluto servirsi dell'ipocrisia invece degli eserciti, sono stati scoperti i loro fini e hanno spogliato affatto di riputazione la profession nostra, la quale, come sanno le signorie vostre, deve star lontana dalle violenze e dalla forza, fondandosi tutta la sua potenza nel mostrarsi umile e rimessa. Questa che ne hanno data gli prencipi è stata per certo ferita tanto mortale, che non solo all'ipocrisia ha tolto tutto il credito, ma fino l'ha scemato alla vera bontà, tanto gli uomini, ingannati per lo passato di falsi pretesti, si sono insuspettiti.</p>
<p>Il secondo e gravissimo disordine è cagionato da alcuni di noi, li quali, per mezzo di quest'arte essendo arrivati a posseder ricchezze immense, hanno fatto il grandissimo errore di ritenere l'ipocrisia ancora in quel stato; e pur abbiamo per regola che il mestier nostro è atto ad acquistare le facoltà, inetto a mantenerle, come quello che non ha maggior inimica dell'avarizia, tanto propria di coloro che di poveri diventano ricchi, e che non può esser veduto esercitarsi tra le commodità. Però io, a nome pubblico, con le lacrime nelli occhi, supplico da ora quelli che per mezzo di quest'arte conseguiranno ricchezze grandi, che, lasciando subito da parte l'ipocrisia, faccino i galantuomini, professino ingegno gioviale, vivano con la santissima regola del <foreign lang="lat" rend="italic">bene vivere et laetari</foreign>, né voglino usar la crudeltà di tagliar le radici a tante piante novelle, che si vedono felicissimamente andar crescendo nella nostra congregazione, essendo somma impietà guastar quel mestiere alli posteri, per mezzo del quale essi sono arrivati a conseguir gl'intenti loro, e intorbidar l'acqua di quel fosso dove altri a sazietà ha bevuto.</p>
<p>Il terzo disordine, dal quale più che da ogni altro dobbiamo riconoscere ogni nostro travaglio, nasce dalla poca circonspezione di noi stessi e da quella inavvertenza che per l'ordinario conduce alle forche gli ladri, li quali, cominciando a rubar con secretezza indicibile, a poco a poco si assicurano tanto, che pericolano alla fine: errore per certo gravissimo, cagionato dall'imprudenza d'ammetter nella nostra congregazione ogni sorte d'uomini, percioché, ricercando la profession nostra ingegni accortissimi, che con un'isquisita simulazione faccino parer agli uomini santità inimitabile la più marcia ipocrisia, se accade che abbia per seguaci soggetti meccanici e grossolani, perde facilmente ogni buon concetto, poiché questi guastamestieri ne fanno ostentazione a carte scoperte, senza distinzion di luoghi, di tempo e di persone, onde non è meraviglia se siamo diventati la derisione delle genti. S'aggiunge a questo il bruttissimo inconveniente che commettono alcuni cervellucci squinternati di noi altri, i quali, per mostrarsi pieni di santo zelo avendo voluto esercitar l'ipocrisia, con una bestial insolenza e arroganza l'hanno sopramodo resa odiosa appresso gli uomini.</p>
<p>Finisco il mio ragionamento con questa principalissima avvertenza, la quale essendo stata per il passato poco osservata, desidererei che per l'avvenire fosse avuta in quella considerazione che si deve: signori miei, l'arte nostra, la quale si può dire felicissima in se stessa per avere consolati tanti negli desideri loro, ha questa imperfezione, che non si può esercitare se non fra gente ignorante, fra persone dozzinali, che vedono l'apparenza e non hanno cervello di penetrare l'essenza delle cose; e con tutto ciò vi sono stati fra noi di quelli che nelle corti de' prencipi grandi, dove vivono ingegni accapati di sopraffina accortezza, avendo voluto introdursi con l'ipocrisia, sono stati subito scoperti, onde hanno disonorato loro istessi e vituperato tutto il nostro mestiere; e sebbene, signori, io non credo d'essere l'ultimo fra i più eminenti soggetti di questa congregazione (se dicessi di non esser il secondo sanno molto bene le signorie vostre che io non parlerei arrogantemente), nondimeno io, che ho cognizione di molte corti di prencipi e particolarmente della romana, dove difficilmente ha credito la vera, nonché la finta bontà, confesso liberamente che più tosto mi darebbe il cuore di far un orologio d'acciaio, meglio di qualsivoglia Todesco o Francese, senza mai adoprar lime, che mi bastasse l'animo d'esercitare anco per poco tempo l'ipocrisia nelle corti, senza esser scorbacchiato la stessa prima ora per un mariolo e per un ghiottone per tutte le regole e correr evidente pericolo d'esser balzato nelle coperte.</p></div2>
<div2 type="capitolo">
<head>Ragguaglio LXI</head>
<argument><p><add resp="ed">Gli</add> Spagnuoli accusano <add resp="ed">i</add> Francesi di aver concitato loro contro i Turchi, <add resp="ed">ma avendo il capo della loro ambasceria intese da Apollo alcune parole all'orecchio, se ne parte coi suoi</add>.</p></argument>
<p>Li Spagnuoli, li quali nelle offese che ricevono fanno la memoria locale, né si scordano mai delli torti che si fanno loro e li perdonano con la clausola: "purché non venga l'occasione buona di vendicarsi", dopo tanti anni che succedé il caso del re Francesco primo, sei giorni sono l'accusâro presso Sua Maestà per empio, avendo incitato contro li Cristiani quella fiera arrabbiata, quel tiranno crudelissimo del Turco. La Maestà d'Apollo disse che non voleva ascoltare simili querele e comandò alli Spagnuoli che tacessero; li quali, essendo in tutte le cose loro molto arditi, acerbamente si dolsero che Sua Maestà amasse tanto li re di Francia, che nemmeno volesse udir li vizi loro e le oppressioni che faceano; non altro rispose Apollo, che essi non sapevano quello che si dicevano, e avendo chiamato a sé il dottor Velasco, che fu quello che ragionò a nome pubblico, gli disse alcune parole all'orecchio, dopo le quali avendo il Velasco usate parole di ringraziamento con Sua Maestà, si partì con tutta la sua nazione, alla quale con sommessa voce disse: — Andiamoci, signori, ché Apollo ama più noi che li Francesi, e noi inavvertitamente, procacciando la vergogna all'altri, cercavamo di scoprire li vituperi della nostra nazione, perché liberamente mi ha detto che non tocchiamo questo tasto di accusare li Francesi per aver attizzato contro di noi li Turchi, perché questo errore gravissimo fu prima commesso da un prencipe grandissimo catalano contro Carlo ottavo, re di Francia, quando andò all'acquisto del regno di Napoli.</p></div2>
<div2 type="capitolo">
<head>Ragguaglio LXII</head>
<argument><p><add resp="ed">La Monarchia di Francia, esortata a popolar le Indie, risponde ch'ella in casa sua già coltiva con la zappa e con l'aratro le sue miniere d'oro. </add></p></argument>
<p>Alcuni prencipi grandi d'Europa, che più per interesse loro particolare che per inclinazione d'animo affezionato desiderano veder la Monarchia francese in tutte le cose uguagliar la potenza della Monarchia spagnuola, due mattine sono la truovarono che, come è suo costume, stava pigliandosi gusto in veder alcuni suoi gentiluomini studiar la filosofia tanto propria alla nobiltà francese del cavalcare: e gli dissero che, essendo ella in contrapeso di quella bilancia della pace universale che la potenza spagnuola tanto si affatica di far traboccar dal suo lato, erano forzati ricordarli a non si lasciar superare nello scuoprimento del Nuovo Mondo dalla Monarchia di Spagna, la quale nelle Indie non solo avea fondate colonie grandi e occupati regni immensi, ma si era fatta assoluta padrona di quelle inesauste vene d'oro e d'argento, delle quali in Spagna aveano poi traghettati tesori innumerabili; e che ella, che nell'oceano avea tante commodità di porti sicuri, numero infinito di navi, abbondanza di prattichi nocchieri e soldati attissimi per armar le flotte, dovea impiegar l'animo ai medesimi acquisti: e tanto maggiormente, che quei pochi Francesi che erano passati all'Indie vi aveano scoperti paesi così deliziosi e copiosi di tutte le ricchezze, che con molta raggione aveano dato loro il nome di Nuova Francia; e che agli acquisti di molti regni, che ella avrebbe fatto oltremare, si aggiungea la riputazione e l'utile che le arrecarebbe il disturbar ai suoi nemici Spagnuoli quel ricco traffico delle Indie, che in tante gelosie fa vivere i maggiori potentati di Europa.</p>
<p>Parve che la Monarchia francese più tosto schernisse l'avviso datogli, che ne tenesse quel conto che quei gran signori si erano dati a credere, i quali mentre stavano in quella maraviglia, ella parlò a loro in questa guisa: — In tutti noi, serenissimi signori, regna la medesima inestinguibil sete di dominare, che i febricitanti hanno delle acque fresche, ma in me ella è tanto maggiore, quanto all'ambizion commune a tutti ho aggiunto quella curiosità di ogni giorno possedere cose nuove, che benissimo conosco esser mio particolar difetto, onde è che non vive altra reina, che in più lontane provincie si sia creduta dominar di me; ma i molti e pericolosi travagli, che mi han cagionati gli acquisti grandi che in varie parti di Africa, di Asia e di Europa ha fatto la mia nazione, a mie spese mi hanno imparato a moderarmi. E credetemi, prencipi, che con il tempo anco la Monarchia spagnuola si chiarirà, che il bere l'acqua fresca di nuovi acquisti nell'ardente febbre dell'ambizion di regnare è cosa che all'amalato apporta più diletto che utile, percioché la vera grandezza di un potentato e il sicuro modo di dilatar gli imperi non sempre, come veggio che crede ognuno, sta posto nel far ogni giorno nuovi acquisti, ma in render populato, abbondante, forte e bellicoso il regno che si possiede. Quando i miei Francesi con tanta rovina loro furno cacciati dal sacro regno di Gierusalem, dall'imperio di Costantinopoli, dai regni di Napoli, di Sicilia e dal ducato di Milano, quelle mie grandissime miserie mi insegnarono la prudenza, che mai non seppi imparare nelle prosperitadi, perché allora affatto rimasi chiarita della mia vanità e diedi di calci a quell'insolente ambizione, che ancor io avea fitta nel capo, di dominare sette mondi, e solennemente promisi a Iddio di voler per lo avvenire contentarmi della mia sola Francia, la quale con diligenza esquisita mi posi a render populata di uomini, frequente di cittadi e terre nobili, vaga di bellissimi edifici, corrivata per tutto di frequentissimi rivi e sopra tutte le cose abbondantissima di quei beni che sono necessari alla vita umana: cosa che mi è succeduta con tanta felicità, che in questi tempi moderni mi veggio reina potentissima di due Francie antiche. Conseglio per certo ottimo, senza dilatar gli Stati augumentar le forze, né io credo adular me stessa quando mi glorio che nella Spagna... ; anzi liberamente credo di poter vantarmi i miei soli Francesi di numero superar i sudditi tutti che la Monarchia di Spagna si trova aver negli infiniti regni che possiede in Europa, in Africa e nell'Indie. E quei che sanno far esatto giudizio della potenza di un prencipe non hanno riguardo all'ampiezza di uno o più regni che egli domini, ma alla quantità e qualità de' sudditi a' quali commanda; onde è che, ancorché in comparazione della Spagna il mio di Francia sia regno mediocre, nondimeno son stimata la più potente monarchia che si truovi tra tutti i prencipi cristiani: e certo con molta ragione, poiché qual altra grandezza può uguagliarsi alla mia, essendo io signora di più di diciotto milioni di anime, tutti di lingua e di cuor francese, e però così fattamente affezionati al nome mio, che più tosto posso dire che incorrino nel peccato dell'idolatria con l'adorarmi, che manchino del debito loro nell'onorarmi e nell'obedirmi? Concedo ad ognuno che gli Spagnuoli nella divozione e nell'obedienza verso il re loro sono uguali ai miei Francesi, ma fa bisogno che ognuno mi confessi che i Napolitani, i Fiaminghi e i Milanesi non son Spagnuoli. Tutte queste cose ho detto, acciò venisse in chiara opinione ch'io tanto ho l'animo lontano dal pensiero di far nuovi acquisti nelle Indie, che, se mi fosse possibile, di circuito vorrei restringere il mio regno di Francia, purch'io lo dilatassi col renderlo più populato, perché la trivial proposizione, che la virtù unita è più forte, in questa della qual ora vi ragiono più si verifica, che in qualsivoglia altra materia, percioché, nel solo mio regno avendo io ristretto numero così grande di vassalli, ho le mie forze in ogni luogo pronte, con molto maggior commodità le comando e le governo; e li uomeni che di altezza passano l'ordinaria statura umana riescono fiacchi e gli imperi di sproporzionata grandezza immobili. Gli Stati poi disuniti di quel aiuto ordinariamente sono a chi li possiede, che a qualsivoglia robusto corpo sarebbeno le braccia che egli avesse distaccate dal busto; e non solo la Fiandra, ma le Indie ancora occidentali degli Spagnuoli molto eccellentemente hanno fatto conoscer al mondo gli Stati dismembrati servir di buonissima occasione per quelle diversioni, che altrui sanno fabricar i prencipi nemici: Stati per certo sempre perniciosi, i quali se altri abbandona, vi perde la riputazione, pregiatissima gioia di ogni potentato, se ostinatamente si vogliono difendere, sempre vi si rimette del capitale. E con tutto che ogni acquisto fatto di soldo sia pernicioso, dannosissimi però sono quei dell'Indie ad uno che abbia come io per nemici gl'Inglesi, tanto formidabili nelle cose di mare, come ben pruovano gli stessi Spagnuoli, a' quali gli Olandesi, Zelandesi e gli Inglesi hanno dati e dànno tanti disturbi in quella navigazione, che certo estrema pazzia sarebbe la mia, se con tanti pericoli e dispendi andassi cercando nell'Indie quelle ricchezze, che commodamente posso truovar in casa mia; percioché qual maggior copia d'argento può desiderare un prencipe di quella che nelle abbondantissime miniere del suo Stato può cavar con lo scarpello dell'aratro, con i picconi dei vomeri, delle zappe e delle vanghe? Poiché ogni terreno con diligenza coltivato non produce arena di argento, non sassi di miniera d'oro, che hanno bisogno di esser purgati e raffinati con tanti sudori e spese, ma scudi dal sole coniati, monete d'argento battute alla zecca: tutte cose tanto vere, che mi par che manifesta ignoranza sia dire che gli Spagnuoli dalle Indie abbino portato ricchezze alla Spagna, somma prudenza affermare che dalla Spagna abbino nell'Indie traghettata quella gran moltitudine di uomeni, de' quali i regni di Spagna sono tanto poveri, i quali sono i veri tesori de' prencipi grandi. Né gli Spagnuoli possono scusar la spopulazion loro con la sterilità della Spagna, quando la Germania e la Fiandra, già selve, laghi e mare, ora populate e fertili provincie, chiaramente hanno fatto conoscer al mondo che le mani degli uomeni industriosi sanno far divenir abbondantissime Puglie ogni più alpestre regno. Ma tutto questo si è detto con somma confidenza tra noi e con sigillo di secretezza, percioché, se gli Spagnuoli venissero in cognizione del modo che ho tenuto e tengo io nell'accrescere le forze del mio regno, e così si contentassero della sola Spagna, come faccio io della sola mia Francia, e quelle fatiche e quelle spese che fanno per acquistar Stati lontani impiegassero nel coltivar e render populata la Spagna, sarebbono la gloria di tutte le nazioni nelle ricchezze, nella milizia e nella prudenza.</p></div2>
<div2 type="capitolo">
<head>Ragguaglio LXIII</head>
<argument><p><add resp="ed">Si assegna la</add> palma della vittoria navale alli <add resp="ed">scogli</add> Curzolari.</p></argument>
<p>La gran controversia, che più di trentacinque anni continui con dispendii infiniti si è letigata in Parnaso tra il Sommo Pontefice romano, il potentissimo re di Spagna e la serenissima Regina di Venezia, a chi si deve la palma della gloriosissima vittoria navale, che questi gran prencipi collegati ottennero contro il Turco agli scogli Curzolari, ieri dalla stessa Maestà di Apollo fu terminata e decisa, onde con gran solennità, nel gran concistoro dei letterati dove intervennero gli ambasciatori di così gran potentati, dichiarò Sua Maestà che la palma del merito appresso Iddio era tutta della Sedia Apostolica, non altro interesse avendo avuto quel santissimo vecchio di Pio V nell'impresa di quella lega, che il mero serviggio di Dio e l'esaltazione della sua santa fede. Al serenissimo don Giovanni d'Austria consegnò la palma della gloria mondana tanto più volentieri, quanto nel processo della causa constatava, che contro gli ordini del re suo fratello, solo per acquistarsi con quella famosissima vittoria l'onorato patrimonio di una gloriosa fama, avea combattuto e vinto. Ai signori veneziani, che in quella giornata sparsero tanto sangue, diede tutta l'utilità e il frutto di quella vittoria, la quale avendoli fatto goder così lunga pace e lo benefizio di lei tanto empiuti i tesori di così gran copia d'oro, che ora sono di sommo spavento al levante e al ponente. Gran strepito fece il re di Spagna Filippo II doppo la pubblicazion di quella sentenzia, percioché in modo alcuno non volea quetarsi che egli, che in quella lega avea avuto le prime parti e del qual dicea che si dovea riconoscere il benefizio di tale vittoria, venisse poi escluso da quella gloria che forsi tutta si dovea a lui. E percioché così gran re con i suoi molti richiami parea che passasse molto più inanzi di quello che facea bisogno in una causa decisa da tanto giudice, lo stesso suo favoritissimo Ruis Gomez gli disse all'orecchio che si quietasse, poiché alcuni scelerati politici sinistramente aveano informato Apollo, e che l'esser le galere di Spagna nel tempo della lega sempre comparse in levante alla fine di settembre, quando le armate di nave erano forzate ritirarsi a svernar nei porti, e non al principio di aprile, quando la stagione era buona per far molte faccende, avea acquistato intiera fede ai mali offizi fatti contro lui.</p></div2>
<div2 type="capitolo">
<head>Ragguaglio LXIV</head>
<argument><p><add resp="ed">Avendo i principali senatori d'Acarnania deliberato di raffrenare gli eccessi del prencipe loro, uno fra essi li ammonisce a non darsi la zappa sul piede.</add></p></argument>
<p>Il duca d'Acarnania, il quale, come è noto ad ognuno, è prencipe elettivo, vivendo una vita molto licenziosa e rilassata così malamente è venuto in odio de' suoi popoli, che par che non possino più sopportarlo, percioché le rapine che egli usa nelle facoltà dei suoi sudditi, la sete che mostra aver del sangue degl'innocenti e le insolenze con le quali inquieta e affligge ogni qualità di persone non si possono pur immaginare, nonché scriver da alcuno; e parendo ad ognuno che così esorbitante modo di procedere, anco indegno di esser usato da prencipe ereditario in qualsivoglia Stato che riceva tutta la servitù, se non risentimenti di fatti, meritasse almeno correzion di parole, tutti i migliori uomini dell'Acarnania fissarono gli occhi nei senatori dello Stato, personaggi che, per la prerogativa che hanno di eleggersi il prencipe, sono in quel Stato di somma autorità; di modo che, essendosi il senato avveduto della mala soddisfazion universale del popolo verso il prencipe, sotto pretesto di deliberar altre faccende, si congregò nel tempio della Concordia, dove sopra le brutte azioni del prencipe fu fatto lungo e maturo discorso; dopo il quale tutti i senatori rimasero in questo appuntamento, che il prencipe fosse avvertito ad astenersi da quelle cose che, dando disgusto universale, alla giornata avrebbono potuto apportargli qualche travaglio. Questa deliberazione fece il senato, quando un senatore stimato da tutti di molta prudenza disse, che egli approvava la risoluzion fatta, ma che ricordava a tutti che maturamente considerassero lo stato nel quale si trovavano le cose e le persone loro, allora che nell'Acarnania avevano regnato prencipi di eccellente virtù, e lo paragonassero col presente, ché chiaramente avrebbono conosciuto che sotto il moderno prencipe grandemente si era migliorata la condizion loro, mercé che i più ricchi avaroni dell'Acarnania avevano fitto nelle ossa il bruttissimo vizio di non tener pur minimo conto dei soggetti grandi dello Stato, se non si vedeano violentati da un'estrema necessità, percioché, sapendo così brutta razza d'uomini che sotto il governo d'un prencipe buono non devono temer di ricever aggravio alcuno, hanno in derisione, non che voglino con l'instrumento della liberalità procacciarsi l'appoggio di quei soggetti che, essendo in uno stato di grande autorità, in ogni occasione possono difenderli. E soggiunse quel senatore, che, per tacer le grandezze molto segnalate nelle quali in pochi anni ultimamente erano salite le cose di molti senatori, schivando l'odio che arrecava il nominar le altrui persone, volea ragionar di se stesso, il quale sotto il moderno prencipe avea fatto l'acquisto di quarantamila scudi d'intrata: felicità che riconoscea tutta dal solo timor che aveano avuto gli uomini facoltosi dello Stato dell'Acarnania del bizzarro cervello del moderno prencipe; per le quali cose ricordava a tutti che il fine di ogni senator principale era sforzarsi di far acquisto di fama grande, anco appresso le nazioni straniere, e d'esser avuto in concetto di uomo prudente; e percioché il mondo moderno pesava il valor dei senatori più segnalati, non con l'antica stadera delle virtù, se aveano ben consegliato il prencipe loro, se aveano ben governate le cose pubbliche, se aveano vissuta vita onorata, ma con la moderna bilancia, come aveano lasciata grande e potente la casa loro, pregava tutti a ricordarsi che quel senatore che fosse stato l'istessa idea della bontà e della prudenza, se fosse accaduto che egli avesse lasciato la sua casa bisognosa delle mercedi altrui, universalmente era reputato il prencipe della balordaggine, il vero ritratto dell'imprudenza e uno di quei antichi Diogeni, che in altro non valeano, che in sputar sentenze con bei paroloni. Impallidirono quei senatori a così fatto ragionamento, onde stabilirono tutti che quella materia meglio si considerasse, nella quale l'errare sarebbe stata cosa altrettanto vergognosa, quanto la reina delle bufalarie era negli affari grandi darsi la zappa nel piede.</p></div2>
<div2 type="capitolo">
<head>Ragguaglio LXV</head>
<argument><p><add resp="ed">La soave ribeca d'Italia con tutte le corde sue vien rimessa nel tempio d'Apollo.</add></p></argument>
<p>È noto ad ognuno che abbia praticato in Parnaso, che la nobilissima e armoniosa ribeca d'Italia, di nove soavissime corde, la quale solea già nel tempio di Apollo per cagion di sommo onore star sempre appesa a lato della divinissima lira di Sua Maestà, sono già molti anni che ne fu levata, non già perché la stimasse Apollo indegna di quel luogo tanto insigne, ma percioché, essendole stata rotta la corda savoiarda, una delle più principali, senz'essa facea così brutta vista e suono tanto sconcertato, che, per non affligger gli uomini innamorati della grata armonia di lei, comandò Sua Maestà che fosse levata dal tempio, giudicando che minor cordoglio avrebbe arrecato alle genti il non vederla in quel luogo, ch'ella si stesse così lacerata e ridotta in termine così brutto. Potente mano fu stimato che fosse quella di colui che ebbe cuore di strappar corda tanto importante e che ardì di sconcertar un istrumento così grato ad Apollo, e fu anco giudicato che con misteriosissimi artifizi e con disegni molto cupi fosse stata commessa tanto ardita novità, della quale, per non por il mondo tutto in combustione, Sua Maestà non ha giammai voluto vendicarsi, ma, come è proprio del suo eccellentissimo consiglio, ha lasciato che il tempo stesso maturi così importante negozio, come appunto è accaduto. Onde, senza contraddizion di alcuno, la tanto necessaria corda savoiarda fu riposta al suo luogo, e Argo, al quale da Sua Maestà così nobil ribeca era stata data in guardia, non solo con la solita prerogativa della pregiatissima corona d'alloro la ripose a lato della lira d'Apollo, ma la serenissima Reina d'Italia, così pregata da tutti i prencipi italiani, dai Francesi, dagl'Inglesi, dai Germani e da quelle nazioni oltramontane e oltramarine, che in questi tempi per loro privati interessi amano l'unione de' prencipi italiani, fece con essa soavissime ricercate, diminuendo con eccellente maestria fino ai bordoni, con tanta melodia e soavità, che gli orecchi degli uomini non possono udir cosa di maggior diletto. È ben vero che quel medesimo suono, che agli altri era di sommo gusto, ad un prencipe grande apportò indicibil molestia; e furono uditi alcuni eccellenti musici che dissero che il suono di così mirabil ribeca uguagliasse l'armonia stessa della divina lira di Sua Maestà, percioché affermavano che questa avea solo virtù di tirar a sé i sassi liberi e gli animali sciolti, ove la ribeca d'Italia, allora che ella era unisona e ben accordata, con la eccellenza della sua sopraumana armonia rapiva con violenza grande gli animi degli uomini privati, i cuori dei prencipi grandi, ancor che fossero stati posti loro i zeppi delle ricche pensioni e si ritrovassero strettamente legati dalle catene dei tosoni d'oro.</p></div2>
<div2 type="capitolo">
<head>Ragguaglio LXVI</head>
<argument><p><add resp="ed">Annibal Caro viene finalmente ammesso in Parnaso e nella cavalcata fatta in suo onore si risolve una questione di precedenza tra Offredo Giustiniani e Andrea Doria.</add></p></argument>
<p>Sono già passati quaranta anni che il commendator Annibal Caro giunse ai confini di questo Stato e che per memoriale pòrto a Sua Maestà fece instanza di esser ammesso nel collegio dei letterati; e percioché il Caro, che è sempre stato di caro e amenissimo ingegno, a viva voce da tutti i vertuosi per termine di rigorosa giustizia fu giudicato meritevolissimo di quel luogo ch'egli chiedea per mera grazia, nello stesso medesimo giorno sarebbe stato introdotto in Parnaso, se il rispetto grandissimo di Lodovico Castelvetro, che molto tempo fa ha avuto luogo nel collegio dei virtuosi, non avesse intorbidato quel negozio, percioché Apollo, che sopra tutte le cose procura la pace tra i suoi letterati, fece saper al Molza, suo avvocato, che grandemente instava per l'admissione del Caro, che egli non mai l'avrebbe lasciato entrar in Parnaso, se prima non seguiva la riconciliazione tra lui e il Castelvetro. Il Molza dunque, udita che ebbe l'ultima risoluzione di Sua Maestà, con tutte le forze dell'ingegno suo sollecitamente s'impiegò nella conclusione di quella pace; ma, contro ogni sua opinione, avendo trovato il Castelvetro molto ostinato, il Caro, fieramente battuto dallo stimolo di goder la deliziosa stanza di Parnaso, fece la risoluzione, che per virtuosa fu approvata da tutti letterati, di ricever per burla una ingiuria fattagli da dovero, onde alli 13 fece la sua solenne e pubblica intrata; e sebbene i prencipi poeti, i titolati e tutti i baroni letterati si posero in ordine per incontrarlo e accompagnarlo, nondimeno la Maestà di Apollo, per esilarare con un onorato spettacolo l'animo dei suoi virtuosi, comandò che il Caro non da altri fosse accompagnato al pubblico concistoro, che da quei letterati che hanno l'ordine delle onorate cavallerie; e certo è che non mai più nell'ammissione di qualsivoglia virtuoso con maggior avidità e diletto universale è stata veduta cavalcata simile, percioché non è possibile credere quanto riuscisse pomposa e magnifica la vista di così gran numero di cavalieri e la moltitudine degli ordini delle cavallerie che intervennero in quella pompa, percioché sommo contento diede a tutti i virtuosi il veder che l'uso anticamente introdotto dai prencipi sagaci di pagar i meriti altrui senza por mano alla borsa, come cosa sommamente utile era stata imitata dall'età moderna, mercé che benissimo conobbe ognuno che le corone murali, le rostrali, le civiche, le ghirlande di mortella, di olivo, di gramigna, le collane, le maniglie e gli altri doni d'oro co' quali l'antichità premiava il valor degli uomini militari, erano stati convertiti nei moderni ordini di cavalleria, con questa sola differenza: che l'antichità rigorosamente osservò sempre che al premio precedesse il merito altrui, ove i moderni prencipi nel conferir gli ordini nobilissimi delle cavallerie molte volte prepongono il premio al merito, e certo con sommo disordine delle ottime regole politiche, poiché mostrano aver maggior risguardo al dono della fortuna della nobiltà con la quale altri nasce, che alla vera nobiltà della virtù, che altri si acquista con il sudore delle sue gloriose azioni. Ma ammirando fu nel Caro l'ordine della cavalleria, non solo per esser egli Ierosolimitano, ma perché sapeano tutti che a quell'abito onorato era preceduta una ricca commenda. Ma, mentre i maestri delle cerimonie inviavano la cavalcata e accoppiavano i cavalieri, occorse che, nella medesima coppia avendo posto il signor Offredo Giustiniani, quegli che, per aver portata alla sua patria la prima nuova della famosissima vittoria navale che si ebbe ai Curzolari, meritò dal senato veneziano di esser creato cavaliere, con l'eccellentissimo Andrea Doria, cavalier del Toson d'Oro, il signor Offredo animosamente gli contrastò la precedenza della man destra, la quale perché ostinatamente gli era negata dal Doria, per lo concorso grande delle genti che si fece in quella alterazion d'animi poco mancò che non si rinnovellassero gli antichi disgusti tra le due potentissime nazioni veneziana e genovese. Ma il tutto fu quietato dai signori maestri delle cerimonie di Parnaso, i quali subito corsero al rumore e dichiararono che la man destra si dovea al signor Offredo; poi dissero all'orecchio del Doria, che gli uomini tutti, ma più particolarmente quei che nasceano in patria libera, devono onorar le persone loro con ricever gli ordini della cavalleria dai prencipi loro e non dagli stranieri; che però tornasse in Genova e si facesse crear cavaliere della sua republica, che poi avrebbe preceduto a tutti i cavalieri di San Marco, perché le collane d'oro, nei sudditi di quei prencipi che donano gli ordini di cavalleria, erano onorati monili tempestati di gioie, negli altri brutte catene raccamate di servitù.</p></div2>
<div2 type="capitolo">
<head>Ragguaglio LXVII</head>
<argument><p><add resp="ed">Nei comizi dei virtuosi si trova in terra una ricetta da commetter furti e ogni altra ribalderia senza pericolo d'esser castigati.</add></p></argument>
<p>Ardita sceleratezza e molto pericolosa impresa fu quella di colui che l'altro giorno, nei comizi generali che si ebbono dei virtuosi, con malizia ascosamente si lasciò cader una schedola, entro la quale erano scritte parole affatto empie e degne del risentimento, che contro l'autore di così brutta azione fece la Maestà di Apollo, il quale non solo lo giudicò reo di morte, ma gli pose contro gravissima taglia. Nella schedola erano scritte queste parole: "Ricetta vera da commetter furti e ogni altra ribalderia, fino all'ultimo giorno della vita, senza mai correr pericolo di esser castigato. <foreign lang="lat" rend="italic">Recipe</foreign>: fuggir come il fuoco il vizio bruttissimo, che in quattro giorni conduce gli uomini alle forche, di adomesticarsi con i delitti e farsi familiare con le furberie, ma avvertir bene di commetter i brutti ultimi eccessi con quella medesima avvertenza, con quella stessa cautela, con quella secretezza, destrezza e batticuore, che si son fatti i primi".</p></div2>
<div2 type="capitolo">
<head>Ragguaglio LXVIII</head>
<argument><p>Apollo, dopo la pubblicazione di uno editto spettante al tribunale della gratitudine, spedisce le cause di alcuni che si querelano di persone beneficate da essi.</p></argument>
<p>Lunedì, primo giorno del mese, conforme l'antico costume di questa corte, fu tenuto il tribunale della gratitudine; e, prima che si desse principio alla spedizione della causa, volle Apollo che si pubblicasse un editto in questa importante materia da osservarsi sotto pene gravissime. Il contenuto di esso era che — in quel venerando tribunale più volte essendo accaduto lo scandalo bruttissimo, che da persone o maligne o grandemente ignoranti erano stati accusati per ingrati alcuni uomini da bene, i quali poi nel calculo de' conti de' benefici fatti e dei ricevuti si trovavano creditori di grosse somme e gli accusatori debbitori — Apollo, che perpetuamente invigilava alla quiete de' suoi letterati, per rimediare a così pericoloso disordine, con quel suo pubblico bando ad ogni sorte e qualità di persona comandava che dalla colonia de' computisti fiorentini e genovesi, che egli il giorno seguente averebbe introdotto in Parnaso, qualsivoglia letterato ne dovesse pigliar uno a' suoi servigi, carico del quale fosse notare in libri autentichi e tenuti alla mercantile le partite chiare de' benefici che si facevano e di quei che si ricevevano: tutto a fine che il proprio interesse, imperiosissimo tiranno della maggior parte degli uomini, non ingannasse per l'avvenire alcuni, che nei libri de' loro conti scarsamente scrivendo il debito degli oblighi che altrui dovevano, per ogni picciolo piacere che facevano all'amico non si vergognavano di darli debito di milioni.</p>
<p>Pubblicato che fu il bando, si presentò avanti Apollo una donna di grave età e di nobile aspetto, ma, per quello che di fuori appariva, dalla povertà in estremo afflitta; la quale, postasi ginocchioni, con voce flebile che infinita pietà mosse in ognuno: — Son sicura — disse — o gran signore di Delo, che con la mia querela gravemente offenderò le benigne orecchie di Vostra Maestà, gli animi cortesi di tutti questi signori che mi odono. Io, di facoltosa che nacqui e vissi gran tempo, ora ridotta all'ultima miseria di tutte le cose alla vita umana più necessarie, non gli stranieri, non gli amici, non i miei parenti, ma la mia carne, il mio sangue avanti questo giustissimo tribunale accuso di fiera e inaudita ingratitudine: mio figliuolo, o sire, il quale, vivendo in abbondanti ricchezze, con gli occhi asciutti, e piaccia a Dio che anche non sia con riso, può tolerare di veder me, sua madre, sepolta nella più mendìca povertà che giammai vivesse altra donna vivente. Io, o sire, da Vostra Maestà non chieggo vendetta di castigo contro mio figlio perché con ingratitudine piena di tanta inumanità, se non per sua cara madre, per sua vil serva almeno mi voglia ricevere in sua casa; ma perdono a lui, pietà a questa grave età mia, la quale, per l'infermità che seco portano gli anni, non può vivere più lungo tempo nelle miserie che è forzata di provare, ché non può sostentar la sua vita senza l'aiuto altrui ed è forzata ogni giorno di esperimentar quella carità, che in questo secolo sopramodo infelice tanto si vede spedita e sbandita dal cuor degli uomini anche grandemente favoriti da Dio di tutti i beni. — In quella udienza, numerosissima di persone quanto mai altra sia stata, uomo alcuno non si trovò che lo stato infelicissimo nel quale vedevano quella madre miserabile di vero cuore non lacrimasse; solo Apollo, ancorché per sua natura pietosissimo, con ammirazione d'ognuno punto non si commosse. Ma Seneca, conforme il costume di quei che buoni studiano di mostrarsi al mondo, per quella tanto orrenda querela mostrò in maniera di compungersi, che, levatosi in piedi: — Sire, — disse, — questo è uno di quei casi atroci, ne' quali fa bisogno sentenziare col carnefice pronto e preparato alla esecuzione del castigo. — Taci, Seneca, — rispose allora Apollo — perché le lacrime de' querelanti solo ne' giudici poco accorti muovono la pietà; e sappi che rare volte accade che que' <add resp="ed">che</add> mancamenti così fatti commettono, da potentissima cagione data loro non siano violentati. Mio e tuo debito è con animi riposati udire la giustificazione del querelato, perché, di necessità non concludendo quella che gagliarde prove può aver in contrario anche può accadere che questa donna contro suo figlio più del proprio suo peccato che dell'altrui eccesso si quereli. — Dopo questo avanti Apollo si presentò il figlio della donna querelante, il quale, per l'atrocità dell'accusa datagli da sua madre, con pessimo occhio fu veduto da' circostanti. Era questo uomo di robba lunga, dottore in medicina, facoltoso sopra quanti della sua professione si trovano in questo Stato; e in sua difesa così parlò: — Questo solo, serenissimo prencipe delle virtuti, in questo mio presente travaglio grandemente mi consola: che appresso la Maestà Vostra del più fiero e scelerato delitto trovandomi incolpato, che <add resp="ed">a</add> uomo alcuno possa apporsi, ho lei per mio giudice, la quale anco nelle più atroci imputazioni ad ogni qualità di dire libero da ogni passione riserba l'orecchio; e sebbene sento grandissima agonia nel raccontar per mia giustificazione la crudelissima ingiuria fattami da questa donna, la quale nemmeno vorrei far nota a queste pietre, nondimeno, poiché per qualsivoglia rispetto non si deve abbandonare la difesa della propria riputazione, fo sapere alla Maestà Vostra che mio padre, mentre ancora io era nel ventre di costei, passò all'altra vita; la settimana medesima che egli fu sepolto, questa disamorevol fece richieder per suo marito un giovane bello di corpo, bruttissimo di animo, abbondante di beni di fortuna, ma affatto mendìco delle ricchezze della virtù; costui li fe' rispondere che in matrimonio volentieri si sarebbe congionto con lei, ma che, essendo gravida, egli in modo alcuno non voleva il travaglio dell'educazione dell'altrui figliuoli: risposta che a qualsivoglia altra odiosissimo avrebbe reso qualsiasi facoltoso Attalo, qualsivoglia bellissimo Narciso; solo questa donna poté far la barbara risoluzione di prepor l'amore del drudo ad una carità d'unico figliuolo, perché, partorito che ella mi ebbe, falsamente fingendo di aver fatto aborto, con empietà fino dalle stesse fiere aborrita, un mio pari, nato di padre ben stante e onorato, mandò allo spedale, dove per pietà s'allevano i figliuoli che o dalle donne impudiche o dalle madri condotte all'estrema miseria della povertà sono partoriti. Cresciuto ch'io fui in buona età, feci acquisto del patrimonio ricchissimo delle buone lettere, con mezzo delle quali son gionto a felicissimo stato di facoltà e di riputazione nella professione mia. Tratanto il galante marito di questa donna, facendo la stessa nobil riuscita che per lo più sono soliti di far quelli che le poco accorte donne più pigliano con la comparenza degli occhi che con la ragionevole soddisfazione dell'animo, in tempo molto breve così malamente consumò le ricchezze proprie e quelle di questa miserabil donna, che l'ha condotta al termine infelicissimo nel quale la vede Vostra Maestà; onde io lascio ora che il giustissimo castigo che gli ha mandato Iddio operi l'effetto suo, ancorché più della grave offesa ricevuta io pianga la vendetta che son forzato vederne. — Per questa difesa, da Apollo, da' suoi giudici e dalla audienza tutta sommamente ammirata, non punto quella donna essendosi perduta d'animo, ma dall'estrema sua miseria fatta ardita, così verso il suo figliuolo e quello teneramente abbracciando: — Figlio, — ad alta voce gridò, — che tu respiri, che tu goda questa luce, che tu viva, tutto è mio merito, di modo che allora mi saresti anche sommamente ingrato, che di me con ragione ti querelassi. Perdona i torti che ti ho fatto all'imperfezione del sesso e contèntati del castigo che dalla giustissima mano di Dio, per pena del fallo che riconosco e confesso gravissimo, finora ho sofferto. E voi, serenissimo prencipe della virtù, appresso il quale il vero pentimento di qualsivoglia errore può tutte le cose oprative, supplico che in quest'ora e in questo luogo, dove solamente spero trovar pietà, che le mie sciagure abbino fine. — A costei con grave supercilio così rispose Apollo: — Donna, i figliuoli si concepiscono con diletto, si partoriscono con necessità, si allevano per carità, l'uso della quale è il merito grande che sopra i figliuoli acquistano le madri amorevoli; però a voi poco vale il ricordar ora a vostro figliuolo che egli viva e respiri per voi, mentre non vi potete aggiungere di averlo educato. Ma, perché il confonder con la beneficenza chi ha dimeritato è la più crudel vendetta che esercitar possa un animo nobile, non già per obbligo alcuno, ma per atto di virtuosa magnanimità, per far piacere a me e cosa grata a tutta questa udienza, che con loquace silenzio il medesimo vi chiede, voi figliuolo riconoscerete in casa vostra e per l'avvenire amarete e onorarete vostra madre. — Di grandissima soddisfazione all'udienza tutta fu la spedizione di questa prima causa, nella quale tal novità occorse, che da' curiosi letterati merita esser saputa: perché, allora che Apollo a quella donna disse che le madri, che, solo mostrando di aver diletto de lo spesso procreare figliuoli, poca cura si prendevano dell'educazione di essi, nulla meritavano, Publio Terenzio, voltatosi verso il nipote del duce de' Laconici, che gli era a lato e che con molti altri personaggi era venuto a servir Sua Maestà in quella mattina, con voce alta, che dall'udienza tutta fu udita, disse: — <foreign lang="lat" rend="italic">Arrige aures, Pamphile! </foreign> — ricordo che, come fuor di proposito da tutti essendo schernito, dalla sola classe de' virtuosi politici grandemente fu magnificato.</p>
<p>Comparirono poi avanti Apollo quattro ambasciatori della comunità di Ponto, terra nell'Umbria, il più stimato de' quali così disse ad Apollo: — È noto ad ognuno, serenissimo re de' pianeti, che gli obblighi degli uomini verso la patria loro sono uguali a quelli che i figliuoli portar deono al padre e alla madre, onde è che con fondamento di buone ragioni la patria vien chiamata prima madre da ognuno; il che essendo verissimo, qual castigo puol venire dalla mano di loro giudici, ancorché sommamente severo, del quale meritevolissimo non sia Giovanni Gioviano, nato in Ponto, nostra patria, il quale dalla sua prima giovinezza essendo andato al servizio dei passati re di Napoli aragonesi, con ingratitudine senza esempio si scordò affatto della sua patria di Ponto, ché, allettato dalle grandezze e ricchezze grandissime che ebbe dalla liberalità de' re napolitani e ammaliato dalle delizie dell'amenissima Partenope, dopo avervi comprati molti beni di fortuna, con fermissimo proposito la si fece sua patria. Di modo che nemmeno ne' tempi infelicissimi, che seguirono alla perdita che quei re fecero del regno loro, volle abbandonarla; anzi, con essersi compiaciuto di morirvi, ai stranieri volle lasciar quelle ossa sue, che tanto care sarebbono a noi. Ingratitudine per certo inaudita e la quale così intimamente ha punto il cuore degli uomini tutti di Ponto, che noi hanno mandato a Vostra Maestà a fine che avanti questo giustissimo tribunale, come facciamo, con triplicate istanze dimandiamo giustizia dell'indennità della sua riputazione. — Intrepidamente si presentò allora il Pontano avanti Apollo, il quale in sua difesa disse così: — E Vostra Maestà e questi circonspettisimi giudici con questa onorata corona di letterati, che cinge il giusto tribunale che deve giudicarmi, per cosa molto certa mi concederanno che la miseria maggiore che dal ventre della madre portino gli uomini è il nascere in una patria picciola; e stimandosi oggi al mondo che quegli invero si possa dar vanto di onoratamente aver fornito il corso della sua vita, che con l'industria della propria virtù ha saputo superar la condizione de' suoi antenati e così aggrandire la riputazione e accrescer splendore alla sua famiglia, per qual cagione non dobbiamo noi abbandonar quella patria che, non potendc darci né lettere, né costumi, né facoltà, tali siamo forzati morir in essa quali prima vi nascemmo, vili, poveri e ignoranti? Ché se io così amata avessi la patria di Ponto, come hanno fatto quei che ora mi accusano, non sarei tal diventato qual <add resp="ed">a</add> Vostra Maestà e ad ogni letterato di Parnaso è noto; e sì come, serenissimo prencipe, quelli che essendo nati col genio inclinato al traffico della mercatura il fine delle voglie loro felicemente conseguiscono, se nelle piazze grandi di Venezia, di Lisbona, di Seviglia, di Amsterdam e in altri luochi mercatantili si trasferiscono, così gli uomini di spirito grande, che inclinati si conoscono all'acquisto della gloria, all'apprensione delle buone lettere, fa bisogno che, come ho fatto io, abbiano cuore di saper abbandonar que' luoghi vili ove sono nati, i quali per difetto in noi inserito dalla natura soverchiamente amiamo, e che care lor patrie sappiano fare le città reali, le metropoli dell'imperi e delli Stati grandi, e quella miraculosa Roma, che ad ogni sorte d'uomini avendo fino proposto dignità divine, meritamente vien riputata e chiamata da ciascheduno patria commune. All'altra parte dell'accusa fattami rispondo che, quando nella corte dei nobilissimi re di Napoli divenuto fui facoltoso e nelle buone lettere più che mediocremente stimato, anche là volsi morire, mercé che fermamente ho sempre creduto che gravissimo sia il mancamento di colui che, dalla bassa fortuna in che è nato nella sua patria essendo salito alli gradi in quella che con la generosità dell'animo ha saputo eleggersi, ritiene poi in modo l'amor della patria vile, che non solo sopporti che ella sia stanza de' suoi figliuoli e degli altri del suo sangue, ma che egli stesso dopo gli acquistati onori torni ad abitarvi, poiché nella grandezza delli nuovi onori e ricchezze al mondo tutto mostra di ritenere l'antica bassezza dell'animo abbietto. A queste cose aggiungo per mia giustificazione, che quegli, il quale nella sua patria a molti essendo inferiore, allora che fuori di essa ha fatto acquisto d'onori e di facoltà tali che alla maggior parte de' suoi cittadini è divenuto superiore, molto saggiamente pare a me che si consigli, se da lei sa pigliar volontario e perpetuo esilio, mercé che, sebbene egli si mostrasse verso tutti i suoi compatrioti grandemente benefico, liberale e officioso, nondimeno la sua nuova fortuna talmente lo rende odioso agl'invidiosi cittadini e lo fa parer crudel tiranno della sua patria, che non mai si è <add resp="ed">ognuno</add> quietato fintanto che con la fazione, con l'inimicizie e con altre persecuzioni molte volte lui stesso e sempre la sua posterità in tempo breve non hanno ridotta all'antica bassezza; purtroppo essendo vero il detto di colui che tanto ha saputo: "<foreign lang="lat" rend="italic">mortalibus natura recentem aliorum felicitatem aegris oculis introspicere, modumque fortunae a nullis magis exigere, quam quos in aequo videre</foreign>". — Tuttoché da Apollo, da' suoi giudici e dall'udienza tutta con applauso lietissimo la difesa del Pontano fosse stata udita e per molto vera ritenuta, gli ambasciatori nondimeno di Ponto volevano replicargli, quando Sua Maestà comandò loro che tacessero, perché certissima cosa era che, come prima il virtuoso Apuleio di asino tornò ad esser uomo, in sommo orrore ebbe le stalle de' somari.</p>
<p>Partiti che furono con questa poco grata risposta dall'audienza gli ambasciatori di Ponto, un virtuoso di Delo avanti Sua Maestà gravemente si querelò di un compatrioto, suo caro amico e stretto parente, il quale, appunto il più stimato soggetto del senato laconico, esercitando il carico di maggiordomo, mentre dal suo signore ebbe ordine di trovargli un segretario, esso, che di ciò fu avvisato, strettamente lo pregò che volesse proporlo al suo signore; ma che egli, nulla stimando le sue preghiere, ingratamente li aveva preferito uno straniero da lui né pur conosciuto e nell'esercizio della segreteria di niun valore; che però contro quest'uomo, il quale in un tempo medesimo aveva mancato all'obbligo della patria, al debito dell'amicizia e a quello che verso uno del suo sangue si conveniva, umilissimamente chiedeva rigoroso castigo. Data e scritta che fu questa querela, la quale da Sua Maestà e da' giudici tutti di quell'eccelso tribunale fu riputata molto grave, all'accusato fu detto che tutto quello esponesse, che in sua difesa gli occorreva; onde egli così parlò: — Già sono passati trent'anni, serenissimo monarca delle stelle, che io nella corte di Laconia mi ritrovo al servigio del senatore della qualità che a Vostra Maestà ha dimostrato e riferito l'avversario mio, nel qual tempo non solo verso i miei compatrioti e amici in ogni lor bisogno mi son mostrato officioso, ma verso i stranieri ancora. Che l'accomodar per segretario del mio signor questo mio stretto parente e amico fosse in poter mio è vero, come anche è vero che gli preferii uno non mai più veduto da me; ma non già per tal cagione debbo io esser riputato qual egli dice, non avendo ciò fatto per mancamento d'amorevolezza, ma per obbligo di necessaria prudenza, perché molto sciocca è quella cortesia che in grave danno può tornare di colui che l'usa, e le ferite che altri riceve dall'amico beneficato con le lagrime di sangue si piangono poi. È notissimo ad ognuno il precetto che quel cortegiano, il quale abbia buon luogo nella grazia del suo signore, rare volte deve ingerirsi in dargli servidori di sorte alcuna, ma non mai suoi compatrioti: tutto a fine che il mal servigio del nuovo cortigiano non pregiudichi ai meriti dell'antico servidore, perché infelicissimamente altri fabrica l'edificio dell'acquisto della buona grazia del suo padrone, quando in corte ha qualche soggetto dipendente da sé, che con i suoi demeriti quello ruina la notte, che con l'industria del suo buon servigio ha fabricato il giorno. E tanto maggiormente devo io astenermi di procacciar ad un mio compatriota il carico di segretario, ch'è in uno Stato elettivo, come è quel de' Laconici, servato ad un senatore, il quale corre rischio di giungere al prencipato, perché essendo il segretario del prencipe vicinissimo a conseguire l'amplissima dignità senatoria, come si è veduto dalle frequenze degli esempi passati, e avendo la maggior parte degli uomini il maligno costume di non voler nella patria altri di fortuna uguale, son certo che il mio compatriota, quando fosse giunto ad esser senatore, con impedir la mia grandezza averebbe pagato l'immenso beneficio ricevuto da me con la moneta d'una bruttissima ingratitudine. Passo invero amarissimo e tanto più degno d'esser dagli uomini accorti schivato, quanto, nell'atroci mali che da' nemici si ricevono, in luogo di grandissima consolazione è il veder esser da' buoni compatito, ove negli infortuni che altri a se stesso per balordaggine cagiona, l'accorgersi che ognuno apertamente se ne ride in tanta disperazione induce gli uomini anco di animo ben composto, che non è possibile contenersi di non andare a gettarsi ne' pozzi. — Tuttoché l'accusatore a molti chiari segni si accorgesse, che la difesa dell'accusato di somma sodisfazione era stata ad Apollo e al tribunale tutto della gratitudine, egli però non poté contenersi che al suo avversario non dicesse, che la difesa che egli aveva fatta poteva facilmente verificarsi nei semplici amici e compatrioti, ma che ne' parenti era falsissima, perché gli interessi delle ricchezze e degli onori a tutto il parentado essendo communi, quando mai fosse accaduto che nel prencipato del loro padrone egli fosse stato promosso alla dignità senatoria, fermamente doveva credere che egli in quell'amplissimo senato e appresso il prencipe in suo favore anzi averebbe avuto un intercessore svisceratissimo, che un emulo invidioso della grandezza di lui. Apollo allora, con sereno volto ribattendo questa replica, all'accusatore disse che la passione così bruttamente lo rendeva cieco e l'interesse tanto fuor di sé lo tirava, che non gli lasciava conoscere che il precetto politico di tenere il parente basso, dalla moderna ragion di Stato solo insegnato ai prencipi, anche da quegli ambiziosi privati esattissimamente veniva praticato, che nella mutazione della fortuna dal vile parentado loro volevano esser reputati assoluti monarchi nell'imperio miserabile della lor casa.</p>
<p>Licenziatosi che fu da Apollo il <add resp="ed">maggiordomo del</add> serenissimo duce de' Laconici, dal maestro delle cerimonie fu condotto avanti Sua Maestà il figliuolo del morto prencipe di Corinto, il quale disse che in vita di suo padre egli aveva atteso al magnanimo esercizio di beneficar molti più d'ogni altro suo antecessore, ma che, dopo la morte di quel glorioso prencipe, in molti urgenti bisogni che gli era<add resp="ed">no</add> accaduti gli aveva sperimentati ingratissimi, onde era ricorso a quell'eccelso tribunale <add resp="ed">affinché</add> contro quei perfidi si facesse rigorosa dimostrazione di giustizia; e appresso diede minutissima nota di quelli ingrati, con fedi autentiche e prove concludenti di quello in che essi al debito loro avevano bruttamente mancato. Prontissimo si mostrò Apollo alla soddisfazione di quel signore, ma liberamente gli disse che, prima di dar principio al processo di quella causa, faceva bisogno che egli avesse notizia di una legge fondamentale, che in quel tribunal si osservava con ogni rigore, per vigor della quale solo quei soggetti per la loro ingratitudine severamente erano puniti, ne' quali quei che l'avevano esaltati non altra mira, non altro interesse avevano avuto, che la semplice gloria di aver premiata la virtù, il nudo merito del beneficato; ché, quando solo per la speranza di aver più sicura gratitudine e per l'altri fini poco lodevoli ai supremi gradi degli onori egli avesse esaltati uomini ignoranti, vili e affatto indegni, in questo caso l'ingratitudine che gli veniva usata, ancorché enormissima, era il condegno fragello che dal grand'Iddio si è mandato ai suoi pari e il vero castigo che si doveva <add resp="ed">all'</add>aver preposto alla pubblica utilità i privati capricci e interessi; e che alle genti affatto ridicolo si mostrava colui che, la sera avendo commessa la schiocchezza di coricarsi con i cani, la mane poi si doleva di essersi levato pieno di pulci. Udita che quel signore ebbe la risposta di Apollo, molto sbigottito e con faccia tinta di rossore disse che, per poter maturamente deliberare quello che gli si conveniva di fare, competente tempo chiedeva a risolversi; il quale cortesemente gli fu dato.</p>
<p>Si presentò poi avanti Sua Maestà il figliuolo del prencipe di Tebe e disse che, mentre suo padre regnò in quello Stato, egli con assolutissima autorità ne ebbe il governo, e che negli affari più importanti e nelle cose sue più famigliari per caro confidente ebbe sempre Antonio Tebaldeo, poeta ferrarese, il quale e di ricchezze e di onorati gradi a' primi signori di Tebe aveva fatto uguale; e che, dopo la morte di suo zio essendo stato eletto il moderno prencipe, come è solito per l'ordinario di accadere ne' principati elettivi, si scuoprì così poco amorevole verso la memoria e il sangue del suo antecessore, che fino dal primo giorno della sua elezione per suoi diffidenti mostrò d'aver i ministri del governo passato; e che l'ingrato Tebaldeo, che di ciò si avvide, solo a fine di mantenersi i gradi e i carichi tutti che dalla liberalità del prencipe defunto aveva conseguiti, tra la schiera ponendosi dei mal soddisfatti, atrocissimo nemico si era mostrato di colui dal quale sapeva d'aver ricevuti benefici immensi: conseglio scelerato, ma che così gli era riuscito felice, che, in tempo breve confidentissimo essendo divenuto del nuovo prencipe, tanta grazia aveva saputo acquistarsi appresso di lui, che in quella mutazione, nella quale egli aveva veduti pericolar gli amici suoi tutti, solo il Tebaldeo più tosto accresciuto che punto scemato aveva la sua grandezza; e che nei travagli grandissimi della perdita del prencipe suo padre non altra cosa maggiormente l'aveva afflitto, che il vedersi abbandonar da quell'amico beneficato, con l'assistenza del quale egli aveva speranza di poter gagliardamente resistere ai colpi dell'avversa fortuna; che però dell'ingrata perfidia del Tebaldeo avanti Sua Maestà a quel suo giustissimo tribunale chiedeva esatta giustizia. Udita che il Tebaldeo ebbe la querela, come quello che benissimo conosceva che i benefici grandi che da quel prencipe aveva ricevuti così ad ognuno erano palesi, che in modo alcuno non si potevano negare, e che molto notoria era anche la mala soddisfazione che egli mostrata avea verso quel signore, affine di impedire una severa sentenza, che antivedeva precipitosamente venirgli addosso, nel punto stesso di quel grave pericolo (tanto un uomo, che nelle corti grandi ha maneggiato negozi importanti, con sùbiti partiti sa provvedere alla sua imminente ruina) tale risoluzione seppe pigliare, che gli salvò la propria riputazione. <add resp="ed">Disse egli infatti</add> che nelle corti faceva bisogno aver destrezza da ben sapersi accomodare ai tempi, percioché molte volte accade che il fare ostentazioni di un'ostinata fede poco utile apportava; e che egli così fresca tenea la memoria de' benefici ricevuti come lo stesso primo giorno che gli furono fatti, ma che aveva finto li sdegni e i disgusti, perché sapea che grandemente ridicolo sarebbe stato alla piazza colui che, per mostrarsi grato verso la veste fodrata di pelli del caldo che aveva tenuto nel verno, avesse voluto portarla di mezzo agosto; e che, se nei fatti d'arme allora che la vittoria era affatto disperata dagli stessi capitani si gridava: — Chi può si salvi! —, con animo buono sopportasse che egli si fosse attaccato agli acuti spini e alle taglienti spade di quella forzata risoluzione, la quale aveva presa non tanto per non pericolare dalla sua grandezza, quanto per potere nei magistrati, nei quali con quell'accorto conseglio s'era mantenuto, fargli più rilevanti servigi di quei che averebbe potuto da lui aspettare nelle aperte dimostrazioni d'una continuata dependenza tanto ammirata dagli uomini sciocchi. Per questa sagace giustificazione del Tebaldeo soddisfattissimo rimase il figliuolo del prencipe di Tebe, operando...</p>
<p>Il figliuolo del prencipe di Negroponte, dopo aver fatto riverenza ad Apollo, disse che egli ancora, mentre visse il prencipe suo padre, alla grandezza de' più eminenti magistrati e governi avendo esaltato alcuni nobili di Negroponte amati teneramente da lui, né suoi maggiori bisogni poi gli si erano scoperti affatto ingrati; e che, sebbene egli aveva tanti soggetti beneficati che, quando la debita gratitudine si fosse trovata in essi, in mano tener si poteva la successione di quel principato, nondimeno dopo la morte di suo padre, per la loro crudel corrispondenza, nelle sue speranze s'era trovato bruttamente ingannato, percioché amico alcuno non ebbe che l'avesse a' suoi desideri anche leggermente aiutato; che però, acciò che il castigo di quei perfidi a molti fosse esempio di sempre mostrarsi ricordevoli de' benefici ricevuti verso i benefattori loro, era ricorso a quel giustissimo tribunale, al quale era forzato di far sapere che, quando coi castighi di ogni più severa giustizia al vizio sceleratissimo dell'altrui ingratitudine non <add resp="ed">si</add> fosse rimediato, con danno notabilissimo dell'ottimo governo de' populi i prencipi suoi pari, per più lungo tempo non essere col flagello di disgusti tanto insopportabili perpetuamente martirizzati, sarebbono stati astretti a rimanersi dall'uso lodevolissimo del beneficare gli uomini. Apollo per la querela di quel gran signore si perturbò grandemente <add resp="ed">e</add> deplorò l'infelicissima condizione dei principati elettivi, nei quali molto più che negli ereditari misurando gli uomini l'obbligo della fedeltà, il debito della gratitudine, il dovere dell'amicizia, col solo e vergognoso compasso dell'interesse presente, perpetuamente vi si vedeva il scelerato costume di amare solamente la felicità, non la persona di chi domina; e che però altri non doveva meravigliarsi, se in pochissimi giorni alla sua corte per la medesima cagione erano ricorsi molti figliuoli di prencipi elettivi. Appresso poi a quel signore disse Apollo che, per frenar gli uomini sconoscenti dal commettere sì vergognoso mancamento dell'ingratitudine, in grave necessità si vedeva posto di dare in potere de' benefattori loro gl'ingrati, sì che di essi quella vendetta prendessero che più loro pareva; che però egli dava autorità, che contro i soggetti beneficati da lui egli stesso incrudelisse con l'atroce fragello di farli ritornare alla passata povertà e alla viltà di prima, ritogliendo loro le rendite, gli onori e le dignità così malamente conferite; ché da quell'ora egli lo liberava dalla macchia di tutti i biasimi ne' quali mai più avesse potuto incorrere, mostrando al mondo il poco buon giudizio che aveva avuto in beneficare e esaltare uomini tanto viziosi, dalla nota di instabilità che in qualsivoglia tempo gli si potesse dare. Per molto eccellente lodò quel prencipe la risoluzione pigliata da Apollo per tener a freno gl'ingrati, ma liberamente disse che ella punto accomodata non era al suo bisogno, perché quelli de' quali esso gli si querelava avevano da lui ricevuto il supremo grado senatorio e alcune rendite, che con la vita di colui a chi venivano concesse erano perpetue. — Se questo dunque è — disse Apollo, — voi non tanto potete dolervi de' soggetti beneficati, quanto della qualità del dono col quale avete cercato di provedervi d'amici obbligati; perché il pericolo di perdere con l'ingratitudine i benefici che si sono ricevuti è quella forte catena che perpetuamente legato tiene il beneficato, mercé che poca o niuna obbedienza può altri sperare dà un cavallo sciolto e senza freno e da un uccello che, senza esser legato col filo, altrui è uscito di mano. Quindi è che allo stato durissimo de' figliuoli de' prencipi elettivi avendo io più volte fatto riflessione, strana condizione parmi la loro, poiché da quelli amici e devoti servitori, che da essi spirano onore e grandezze, li veggio fino adorare non che riverire, e ottenuto poi che questi hanno l'intenti loro, con strana metamorfosi sono forzati pur ricever dai beneficati da essi <add resp="ed">con</add> gratitudine <add resp="ed">la facoltà</add> di onorarli e servirli con molto più umili dimostrazioni; tutte cose che a' prencipi elettivi e ai loro parenti fanno conoscere che esattissimo fa bisogno che sia l'esame, il quale si fa sopra la vita e i costumi di quello a cui la dignità e le ricche rendite si conferiscono, che più non si possono ritôrre: avvertimento sopramodo necessario e il quale il vero maestro degli uomini accorti, Tacito, ricordò ai vostri pari: "<foreign lang="lat" rend="italic">Dispiceret quisque merita, tardeque concederet quod datum non adimeretur</foreign>".</p>
<p><add resp="ed">Si presentò poi ad Apollo il duce de' Laconici e disse che</add>, a fine di aver un soggetto confidente, al quale con riputazione di negozi gravi avesse potuto appoggiare parte del governo dello Stato suo, fino alla suprema dignità senatoria aveva esaltato un suo servidore antico, negli affari privati conosciuto da lui d'una fede incorrotta, di una mansuetudine singolare, di un animo umile e a maraviglia ben composto; ma che poi, nel progresso di pochi giorni (tanto a quelli che nelle corti aspiravano alle supreme dignità era nota la dottrina di ben sapere occultare i vizi con <add resp="ed">i</add> quali erano nati, e tanto gli onori delle nuove grandezze i costumi degli uomini mutavano o scuoprivano) non solo con una portentosa arroganza voleva farlo ministro delle sue private passioni e, sempre tirandolo nella sua volontà, esser arbitro di ogni negozio; ma l'aveva scoverto così ambizioso, che fino dal primo giorno che fu assunto alla dignità senatoria si pose tanto di lontano ad ordire e preparar per sé il prencipato dopo la morte del suo signore, che, per giungervi, non solo gli aiuti si procacciava di diversi prencipi stranieri poco confidenti al suo signore e i favori de' senatori di contraria fazione, ma che fino al residente, che il prencipe di Macedonia teneva in Parnaso, quei segreti di Stato aveva fatto palesi, che da lui più dovevano esser taciuti. Tutte cose delle quali egli averebbe fatto passaggio, ma che ultimamente gli era stato suggerito da' suoi amorevoli che quel perfido signore, nelle mani del quale egli aveva posto la sua vita, trattasse di allora levarlo dal mondo, che le sue speranze d'esser eletto prencipe più avesse veduto mostrare <add resp="ed">buon viso</add> e che lo sceleratissimo modo di procedere, col quale l'immensa sua liberalità era stata contracambiata, di gran lunga superando l'ingratitudini tutte, supplicava Sua Maestà che ne facesse quella severa dimostrazione che si conveniva alla bruttezza del delitto. Sopra la credenza di ognuno da Apollo, da' suoi giudici e dalla audienza tutta virtuosa pessimamente fu inteso il brutto modo di procedere, che contro prencipe di tanta beneficenza aveva usato quell'ingrato servidore: e mentre tra i giudici si discorreva della qualità della pena con la quale faceva bisogno punirlo, Apollo al duca de' Laconici così disse: — Voi, virtuosissimi prencipi, con la vostra querela viva mi avete dimostrata la persona di quel ambizioso Bruttedio, la quale il mio politico Apelle Tacito nelle tavole de' suoi <title lang="lat">Annali</title> col mirabil pennello della sua penna tanto del naturale dipinse: "<foreign lang="lat" rend="italic">Bruttedium artibus honestis copiosum et, si rectum iter pergeret, ad clarissima quaeque iturum, festinatio extimulabat dum aequales, deinde superiores, postremo suasmet ipse spes anteire parat, quod multos etiam bonos <add resp="ed">pessum</add> dedit, qui, spretis quae tarda cum securitate, praematura vel cum exitio properant</foreign>". E in vero, che ne' ben regolati prencipati elettivi ed ereditari l'ingratitudine de' servitori beneficiati, l'infedeltà de' ministri esaltati alle dignità più supreme e da me e da ogni altro prencipe con severissimi castighi deve esser punita: ma nello Stato laconico, dove gli ordini tanto sono regolati e dove nelle cose più importanti si veggono abusi grandi, chiaramente vedendosi che con i castighi ancorché frequentissimi non si ottiene il fine di spaventar l'ingrati e i troppo ambiziosi, lo star tutto il giorno sul privargli altro non partorisce che con un rigore inutile acquistarsi il nome di severo. Ma per affatto liberarsi da questi mali fa bisogno imitar i medici, i quali, allora che all'infermo per la continua distillazione del capo veggono lo stomaco indebolito, saggiamente per risanarlo medicano il capo offeso: avvertenza la quale ad ogni prencipe insegni che non deve esser tanto sollecito in punir i falli altrui, quanto in por studio nel rimover l'occasione del mal operare; perché, se questo vostro ministro ha drizzato tutti i pensieri non al vostro buon servigio, ma a prepararsi con l'aiuto de' prencipi stranieri, dopo la vita vostra, il prencipato, questo disordine non tanto è accaduto per l'ambizione che voi dite straordinaria trovarsi in lui e dalla perfidia dell'animo suo, quanto dalla stessa mala qualità del principato vostro elettivo, nel quale più essendo atto a condur alla suprema grandezza del prencipato il procacciarsi il favore de' prencipi stranieri, che la fedeltà e il buon servigio fatto a voi, difficilissimamente si trova chi contro l'utilità de' suoi interessi sappia esser fedele e che molto più non sia impastato d'ambizione che di carne. Verissima è la sentenza di Tacito: "<foreign lang="lat" rend="italic">optumos mortalium altissima cupere</foreign>" e che: "<foreign lang="lat" rend="italic">etiam sapientibus cupido gloriae novissima exuitur</foreign>" e, come ben dice il medesimo, "<foreign lang="lat" rend="italic">cupido dominandi aliis affectibus flagrantior</foreign>"; per frenar dunque passione che tanto assolutamente tiranneggia il cuor degli uomini e per curare infermità tanto grave, l'unico rimedio è applicare medicamenti ai membri mandanti della potenza e del séguito, che alcuni prencipi hanno nell'elezione del duce de' Laconici: nella quale mentre ad essi sarà lecito, come ora con pessimo esempio veggio farsi, anche con le pubbliche provisioni di buona summa di denari procacciarsi le aderenze de' più principali del vostro senato, sempre saranno padroni del cuore dei senatori e per conseguenza averanno in poter loro l'elezione del prencipe. Il che cagionerà poi il perniciosissimo effetto, che quei vostri ministri, i quali per ottener da voi la dignità senatoria tanto vi si sono mostrati devoti e sviscerati servidori, vogliono poi professar di esser tali verso ai prencipi stranieri per giungere con l'aiuti loro ad ottener il principato; ché invero non posso ricordarmi senza particolarissima afflizion d'animo, che ad alcuni dignissimi e onoratissimi senatori il voler parlar liberamente e col solo zelo della pubblica utilità, per non curarsi di tali dipendenze, ha servito per oppression loro, per escluderli affatto dal principato. — Fino nelle più intime parti del cuore del duce de' Laconici penetrarono le parole di Apollo, i consegli del quale così veri conobbe, che con abbondanza grande di lacrime disse a Sua Maestà: — Degno dell'alta providenza di lei è il conseglio che mi dà ora, ma i mali degli abusi dello Stato mio tant'oltre sono trascorsi, che la grandezza dell'infermità non è più capace di così salutifera medicina, perché alcuni duci miei predecessori, dal pessimo governo de' quali riconosco i presenti mali, per lasciar al sangue loro appoggi grandi e altri per inezia, avendo permesso prima cose tali e conceduto poi a prencipi stranieri, notoriamente o nemici o mal affetti verso lo Stato mio, che, a guisa di una infelicissima casa a pigione, "<foreign lang="lat" rend="italic">nulla in posterum cura</foreign>", solo hanno atteso a "<foreign lang="lat" rend="italic">lacerare imperium</foreign>". A queste cose replicò Apollo che i prencipi risoluti, i quali così caramente amavano i principati elettivi come se fossero ereditari e che anche contro i loro proprii commodi avevano cuore di saper fare le generose risoluzioni, quello solo non potevano che non volevano; e che colui ch'altrimenti diceva, all'impotenza imputava la sua dappocaggine o la sua malizia. Al serenissimo prencipe d'ogni virtù arditamente rispose <add resp="ed">il</add> duce: — Confesso d'esser un vilissimo coniglio, ma resti servita Vostra Maestà di assicurarmi della fedeltà di quei servidori, i quali hanno in loro potere la mia vita, ché in porre in esecuzione quanto ella mi ha ricordato mi mostrarò un generoso leone; ma la somma di tutti i mali del mio principato è che il prencipe di Macedonia, quello dell'Epiro e altri ancora, i quali <foreign lang="lat" rend="italic">habent</foreign> "<foreign lang="lat" rend="italic">promptum ad asperiora ingenium</foreign>", in modo alcuno non vogliono veder vivo chi può disturbar loro quella monarchia universale di tutta la Grecia, alla quale hanno drizzato lo scopo di tutti i loro pensieri. — Di maniera tale dall'audienza tutta le miserie dell'infelicissimo duce de' Laconici furono compatite, che Apollo stesso per la moderna immanità degli uomini essendo rimasto grandemente stupefatto, con sciugarsi le lagrime che gli erano venute negli occhi apertamente mostrò che fino nel vivo cuore gli pungevano quei mali del prencipato laconico, che egli stesso conosceva esser senza rimedio.</p>
<p>Terminata che fu questa causa, il figliuolo del prencipe di Pergamo così parlò ad Apollo: — Senza nota alcuna di vana istanza posso ben dir a Vostra Maestà di aver nell'ultimo <add resp="ed">conclave</add> dopo la morte del padre mio di gloriosa memoria, con l'aiuto della mia fazione e col seguito de' miei amorevoli, creato il presente prencipe di Pergamo, nella minor sua fortuna confidentissimo amico mio; ora e con molta verità posso anche dire che in vita del prencipe mio padre tutte le mie azioni e i miei pensieri s'impiegorono sempre per la grandezza di questo soggetto; e che io felicemente abbia conseguito il fine dei miei desideri, così mi è stata cosa di somma considerazione, che in un tratto mi ha asciugato quelle lagrime della morte di mio padre, che senza questo contento in me forse sarebbono state perpetue; ma perché molti casi seguiti mi hanno fatto conoscer esser cosa fatale il perder la sera quell'amico che la mane altri ha esaltato al principato, e da me sapendo mal discernere se tanto infortunio succeda per l'ingratitudine di chi riceve il beneficio o per difetto di chi lo fa, a fine di non rompermi anche io in quell'infelicissimo scoglio, nel quale tanti miei pari hanno pericolato, supplico la Maestà Vostra ad insegnarmi il modo che debbo tenere per sempre mantenermi amico il prencipe che io ho esaltato a tanta grandezza. — Dopo queste parole una bianca nube cominciando a ricoprir la persona tutta di Apollo, i suoi sacerdoti che gli erano a lato s'avvidero che Sua Maestà voleva vaticinare; onde, essendosi tutti prostrati in terra, anco l'audienza tutta fece il medesimo: e poco appresso fu inteso un spaventevole muggito dalla terra, dopo il quale, come in occasione tale suole sempre accadere, come da terremoto scosso tremò il palagio reale, quando fuori di quella nube molto serena uscì la voce di Apollo, che così disse: — Felicissimamente o voi. generoso signore, conquisterete il fine del vostro onesto desiderio, se nel principato dell'amico che avete esaltato pretenderete poco.</p></div2>
<div2 type="capitolo">
<head>Ragguaglio LXIX</head>
<argument><p><add resp="ed">La Monarchia polacca, dopo aver fatto grave offesa alla Monarchia ottomana, non si cura di armar esercito per difendersi dalle vendette di quella.</add></p></argument>
<p>Notabil disordine fu quello che li giorni passati succedé in Parnaso tra le due potentissime Monarchie ottomana e polacca, percioché la Monarchia di Polonia, dall'Imperio ottomano avendo ricevuto notabil disgusto di parole, per scarico dell'onor suo gli diede con un guanto nella faccia; della quale ingiuria non fece per allora la Monarchia del Turco risentimento alcuno, ma con sdegno rabbioso si ritirò nel suo alloggiamento. Allora gli amorevoli della Monarchia polacca, non meno che gli emuli e quei nemici che per gl'interessi loro privati non possono vederla manumessa dalle forze ottomane, andarono a lei e non solo l'inanimirono ad armarsi contro così potente nemica, ma le proferirono ancora tutte le forze loro. A questi rispose la Monarchia di Polonia ch'ella ringraziava tutti, ma che non avea bisogno dell'aiuto di alcuno, poiché da sé così bene avea provveduto alla sicurezza sua, che dagli Ottomani non temea mal alcuno. Soggiunsero allora quei prencipi, che non sapeano come ella si fosse posta all'ordine per resistere alle forze de' Turchi, non vedendosi preparamento alcuno di cavalleria e di fanteria. Disse allora la Monarchia di Polonia: — Amici, vivete sicuri e quietatevi, che con questa corazza che mi vedete indosso e con la buona guardia di fedelissime persone, che ho posta alla cucina, eccellentemente ho assicurato tutto lo Stato mio, perché dovete sapere che i costumi degli uomini così si mutano come le stagioni dell'anno, e per questi tempi moderni sono inutili gli eserciti, e per viver sicuro solo bastano le provvisioni che vi ho dette.</p></div2>
<div2 type="capitolo">
<head>Ragguaglio LXX</head>
<argument><p><add resp="ed">La signora donna Vittoria Colonna, accusata davanti Apollo per aver sposato uno straniero, da se stessa fa le sue difese.</add></p></argument>
<p>L'eccellentissima signora donna Vittoria Colonna, quella che per le rare sue doti del corpo bellissimo e dell'animo colmo di tutte le più pregiate virtudi, lo stesso primo giorno che fu ammessa in Parnaso non solo meritò dalla serenissima Calliope esser dechiarata sua cameriera maggiore, ma che dalla stessa Maestà di Apollo fu chiamata gloria del sesso femminile, di ordine espresso di Sua Maestà alcuni giorni sono dalla gran corte della vicaria fu ritenuta, ma però in una molto onorata stanza, per l'accusa gravissima che le fu data, di aver oscurata la sua reputazione e la gloria del nome italiano con l'indegne nozze che ella fece con don Francesco Ferrando marchese di Pescara, personaggio spagnuolo. Così grande fu la mestizia che mostrâro tutti i virtuosi di questa corte per l'infelice caso di così nobil poetessa, che sino dal primo giorno che seguì la ritenzion di lei i letterati tutti, così greci, come latini e italiani, si vestirono di lutto, cosa che in Parnaso per qualsivoglia lugubre e infelice accidente, levatone però i deplorandi incendi delle pubbliche biblioteche, non è solito vedersi mai.</p>
<p>Il giorno dunque statuito alla decisione di tanta causa i virtuosi tutti accompagnarono nella curia l'eccellentissima signora donna Vittoria, che, secondo il costume, come rea vi fu condotta. Allora la serenissima Calliope, per segno di intensissimo dolore, con il crine disciolto e vestita con la gramaglia funerale si presentò avanti la Maestà di Apollo, che nel supremo suo trono volle intervenir a quel giudizio, al quale con umili ed efficacissime preghiere chiese che nella causa di quella sua virtuosa dama si procedesse con il termine di qualche pietà; e perché nel medesimo tempo tutti i letterati che erano ivi presenti gridarono — Grazia, grazia! —, Apollo, che si mostrò per questo atto sdegnatissimo, entrò in tanta escandescenza, che proruppe in queste parole: che volea che in quella causa si facesse ogni più severa giustizia, a fine che le prencipesse italiane per l'avvenire imparassero a non mandar fino in Spagna per provvedersi di mariti salaci. Udito questo, così la serenissima Calliope come tutti gli altri virtuosi, per non irritar maggiormente lo sdegno di Sua Maestà contro quella bellissima rea, si ritirarono ai luoghi loro, e poiché dai pubblici cursori fu comandato il silenzio, il fiscal Bossio pubblicamente lesse l'editto di Sua Maestà, al quale pretendea che quella signora <foreign lang="lat" rend="italic">de directo</foreign> avesse contravvenuto. Si dicea in esso che, a fine che la gloriosa nazion italiana perpetuamente si mantenesse immaculata nella grandezza della suprema sua nobiltà, la Maestà di Apollo, sotto pene gravissime a suo arbitrio, a qualsivoglia prencipessa italiana proibiva accasarsi con uomini di nazion straniera. Poi il fiscale produsse il processo fabricato contro quella signora, nel quale pienamente era provato il maritaggio seguito tra lei e il marchese di Pescara, la consumazione del matrimonio, il quale era durato molti anni, e fece instanza che quella nobilissima signora come rea convinta fosse condannata.</p>
<p>Dopo questo il monarca dei dottori consulenti, Alessandro da Imola, avvocato della signora donna Vittoria, salì nel pulpito e, con numero grande di testi <foreign lang="lat" rend="italic">in termine</foreign>, di glosse e di dottrine dei primi uomini che abbino giammai scritto sopra le leggi, disse che il marchese di Pescara, ancorché nato di sangue spagnuolo, per esser nondimeno stato allevato in Italia, per avervi abitato tutta la sua vita, per aver in essa fatto acquisto di molti beni e per aver procurato finalmente di pigliarvi moglie, come poi fece, si dovea dir che fosse divenuto vero italiano e che però la signora Vittoria meritava favoritamente esser assoluta da quella iniqua imputazione; per queste ragioni, le quali universalmente parvero molto concludenti, i letterati pigliarono animo, ma tornò in tutti la medesima mestizia quando udirono che il fiscale, il quale nel vero sempre si mostrò atroce in questa causa, le ributtò, perché disse che per far perfetto giudizio, se il marchese di Pescara fosse divenuto di Spagnuolo Italiano, non facea bisogno aver in considerazione l'educazione di lui fatta in Italia, il domicilio che vi avea contratto, i beni che vi avea acquistati, la moglie italiana che vi avea sposata, ma che era necessario che si venisse all'atto di far esatta notomia dell'animo di quel signore, quale egli fosse, ché questo era quello che facea conoscere altrui, se uno nato in Spagna era divenuto Italiano o se uno Italiano si fosse fatto Spagnuolo; e che il marchese di Pescara sempre fosse stato perfettissimo Spagnuolo poco affezionato del nome italiano si poteva conoscere, tra molti altri infiniti addotti nel processo della causa, da questo solo chiarissimo segno, che in molti anni ch'egli visse marito di una moglie italiana, tale quale vedeano tutti, non però fu udito dir mai una sola parola italiana, avendo la medesima signora Vittoria deposto nel processo che egli ancor negli scherzi amorosi sotto le lenzuola usava parole spagnuole. Disse di più il fiscale, che l'aver il marchese di Pescara così lungo tempo abitato in Italia, che parea che la si avesse fatta sua patria, il possedervi molti beni, l'aver pigliata così insigne moglie, erano particolari che più tosto aggravavano il delitto della signora donna Vittoria, che avesse eletto per suo marito soggetto tanto intensamente spagnuolo, che né l'educazione, né il domicilio, né la moglie, né le facoltà immense ch'egli avea nel regno di Napoli, né tanti eccellentissimi parenti che egli avea in Italia erano stati bastanti farlo divenir, se non vero, almeno finto Italiano</p>
<p>Udito che ebbe Alessandro così gagliardo motivo, bruttamente abbandonò la difesa della causa e scese dal pulpito, onde la Maestà di Apollo comandò ai giudici che votassero. In quella grandissima costernazione di tutti i letterati, i quali proruppero in un grandissimo pianto, solo la signora donna Vittoria con maraviglia di ognuno fu veduta far maggior cuore, onde con spirito virile e veramente romano chiese a Sua Maestà licenza di poter salire nel pulpito e difendersi la sua causa che pericolava; e facendo la Maestà di Apollo segno che si contentava, come prima ella vi fu salita, interrogò il fiscale, se era vero che, quando l'eccellentissimo signor Cornelio Tacito fu admesso in Parnaso, talmente fossero approvati da Sua Maestà tutti i precetti che negli scritti suoi avea pubblicati quell'uomo memorando, che avesse esortati i prencipi e i privati a servirsi di essi nelle urgenti occasioni loro, ancorché <foreign lang="lat" rend="italic">de directo</foreign> fossero stati contrari alle pragmatiche pegasee. A questa domanda rispose il fiscale che nelle cose morali assolutamente era vero, ma che nelle politiche solo negli Stati nuovamente soggiogati, o in qualsivoglia modo acquistati, per buona grazia di Sua Maestà sicuramente si poteano praticare; ma che negli Stati ereditari e di antica successione era proibito il servirsi di essi, come per la maggior parte tirannici. Disse allora donna Vittoria che, se così era, ella fece le nozze per obbedir al precetto di Tacito, il quale apertamente avea detto, che la sicura tramontana con la quale altri deve far il viaggio pericoloso della sua vita era far tutti gli ultimi sforzi per arrivar al segno di "<foreign lang="lat" rend="italic">bene se habere cum dominantibus</foreign>", precetto dal medesimo Tacito conosciuto tanto vero, che fu ripetuto da lui in un altro luogo, quando disse che era sommo onore far "<foreign lang="lat" rend="italic">omnia serviliter pro dominatione</foreign>", e che ella non mai avrebbe ardito comparir in quell'onoratissimo luogo, se le fosse stata rinfacciata la brutta indegnità di essersi accasata con un Francese, con un Inglese, con un Todesco, o con un altro soggetto di nazion straniera; ma che ad una sua pari era stato conseglio necessario far le nozze con un personaggio spagnuolo, di quell'autorità che per il proprio valore fu il marchese suo marito in Italia, per poter aver qualche particella di dominazione nella pubblica servitù degli Italiani. Non solo come vinto, ma come svergognato, udito che ebbe il detto irrefragabile di Tacito, scese dal pulpito il fiscale, onde tutti i virtuosi, con acclamazioni di giubilo, come trionfante accompagnarono la vittoriosa signora Vittoria alle sue stanze, lodata da tutti, che, ardendo la bella Italia del fuoco della servitù spagnuola, non potendo essa estinguerlo, avesse avuto giudizio, per non morirsi di freddo, di saper scaldarsi al fuoco della sua casa che abbrugiava.</p></div2>
<div2 type="capitolo">
<head>Ragguaglio LXXI</head>
<argument><p>Discorso dato da un politico alla Republica veneziana, come possa salvarsi dalle forze ottomane.</p></argument>
<p>Avendo molti eccellentissimi virtuosi nelle cose di Stato prognosticato che la serenissima Republica veneziana non da altre armi può esser abbattuta, che da quelle dei potentissimi Ottomani, un molto eccellente politico uscito dalla scuola tacitista pochi giorni sono presentò a quell'inclita Libertà un esattissimo discorso, nel quale pienamente mostrava i modi ch'ella dovea tenere per ben difendersi e assicurarsi dalle forze del Turco con allegrissima faccia fu ricevuto il letterato e avidamente fu letto il suo discorso, e poi che quell'eccellentissima Republica ebbe usata verso lui la liberalità di molti zecchini, gli disse che ottimo era il suo parere per difenderla dalla potenza ottomana, ma che le sarebbe stato più grato, se le avesse mostrato il modo di difendersi dai Cristiani, perché, avendo ella nel suo arsenale petti a botta fabbricati di così eccellente tempra che stavano saldi ai colpi di cannone nonché a quei di moschetti, co' quali animosamente in ogni tempo ella avrebbe affrontato il Turco, in tutta Brescia non avea mai potuto trovar corsaletti che le armassero la schiena.</p></div2>
<div2 type="capitolo">
<head>Ragguaglio LXXII</head>
<argument><p><add resp="ed">Apollo sospende la cerimonia dell'ammissione in Parnaso del padre Francesco Benci e, pregato dalle serenissime muse, ordina ch'egli venga scacciato.</add></p></argument>
<p>Fino dal principio del corrente giunse ai confini di questo Stato il virtuoso padre Francesco Benci, gli scritti locubratissimi del quale con vive voci e vivi suffragi furono approvatissimi da tutto il sacro collegio dei letterati, onde da Sua Maestà gli fu subito assignato il luogo tra i più famosi oratori latini dell'età moderna e, conforme il solito, gli fu decretata l'audienza nel concistoro dei virtuosi; e percioché le visite, che furono fatte a così segnalato letterato, e la cavalcata, che si preparava per accompagnarlo alla real sala dell'audienza, di numero e di qualità di personaggi era straordinaria, ognuno venne in chiara cognizione, le scuole de' padri Gesuiti esser un fecondissimo seminario di letterati moderni e quel famoso cavallo troiano dal quale del continuo si veggono uscir incliti eroi in tutte le arti liberali; e percioché, quando si admette in Parnaso un nuovo letterato, il maggior onore in quella solennità si fa al maestro del purpurando, Marc'Antonio Moreto, per aversi nella sua scuola allevato così segnalato virtuoso, in mezzo il fòro, in un trono molto rilevato e sotto un ricco baldacchino fu posto nella seggia curule, con il latoclavo romano di broccato, dove dai maestri delle cerimonie a nome delle serenissime muse veniva incensato con la mirra sabea. E già la pompa della solenne cavalcata era arrivata tant'oltre, che le accademie d'Italia con la famosa zucca degl'Intronati, dalla quale con stupor grande di ognuno perpetuamente si vedeano uscir uomini grandemente salati, eran giunte nel fòro Massimo, quando l'infelice Moreto, d'ordine espresso di Sua Maestà, fu fatto scender dal trono, il quale, pieno di confusione e di vergogna, privatamente se ne ritornò a casa, e nel medesimo istante comandò Apollo che la cavalcata ritornasse indietro e che il padre Benci andasse per i fatti suoi e quanto prima sgombrasse da tutta la giurisdizione di Parnaso. Non è possibil credere l'ammirazione che diede a tutti i virtuosi così repentina risoluzione di Sua Maestà e il dolore che ne sentì il virtuosissimo Benci, contro il quale, sebbene aveano fatti pessimi offizi Marziale, Orazio, Terenzio, Ovidio e altri famosissimi poeti latini, nondimeno, perché questi poco furono ascoltati, si spinsero le stesse serenissime muse, le quali scapigliate comparvero avanti Sua Maestà e come forsennate, severamente percotendosi il petto, lacerandosi le gote e troncandosi le chiome, con alta voce e dirottissimi pianti chiedeano vendetta dell'ingiurie ch'erano state fatti ai loro poeti, e dissero che il Benci era uno di quei moderni castrapoeti, che non solo aveano castrato Marziale, Terenzio, Orazio, il loro dilettissimo Ovidio e altri, ma che allo stesso Virgilio senza discrezione alcuna avevano tagliata tutta la <title lang="lat">Priapea</title>.</p></div2>
<div2 type="capitolo">
<head>Ragguaglio LXXIII</head>
<argument><p><add resp="ed">Avendo appresa la nuova dell'assassinamento commesso nella persona di re Enrico quarto, Apollo ordina che Alessandro Magno venga scacciato di Parnaso.</add></p></argument>
<p>Per cosa degna di molta considerazione è stata notata la risoluzione che la Maestà di Apollo fece, subito che gli giunse il corriere di Francia con l'infelicissima nuova dell'assassinamento commesso da quell'infernal Lucifero francese nella persona del generosissimo re di Francia Enrico quarto, percioché, avanti che avesse fornito di legger la lettera, con prestezza grande fece chiamar a sé il governatore di Parnaso, al quale comandò che subito facesse sapere ad Alessandro il Magno, che nel termine di ventiquattr'ore sfrattasse dallo Stato di Parnaso, sotto pena di esser subito manomesso in caso di disubbidienza. Non è possibil esprimere né credere quanta alterazion d'animo appresso tutti i maggiori prencipi di questo Stato cagionasse novità tanto importante, percioché tutti in grandissimo numero corsero ad Apollo supplicandolo che gli piacesse, se non rivocare, soprasedere almeno nell'ordine di così rigorosa deliberazione, a fine che quel grandissimo prencipe della Macedonia potesse purgarsi da tutte le imputazioni che aveano alterato l'animo di Sua Maestà contro di lui e Parnaso non perdesse la gloria dei prencipi, il tipo dei re grandi, la riputazione delle armi, la scena di tutte le più onorate virtù. Riferiscono quei che si trovarono presenti a questo atto, che nemmeno contro la stessa petulantissima Niobe la Maestà di Apollo fu veduto acceso di tanto sdegno come in quella occasione, onde contro il Magno Alessandro proruppe in queste parole: che il demerito di lui avea passato tutti i termini della sua misericordia e che crudeltà troppo grande sarebbe stata usar benignità verso colui; ché dal caso sceleratissimo, ch'egli avea letto in quella lettera, aveva toccato con mano, ch'egli appestò il genere umano di un crudelissimo vizio quando, burlandosi d'Iddio e degli uomini, con la violenza della spada in un sol colpo tagliò quel nodo gordiano, che solo si dovea scioglier con l'industria dell'ingegno.</p></div2>
<div2 type="capitolo">
<head>Ragguaglio LXXIV</head>
<argument><p><add resp="ed">I maestri delle cerimonie di Pamaso sentenziano che la Filosofia debba cedere la man destra alla Cosmografia.</add></p></argument>
<p>Antichissimo è il cerimoniale di questa corte e tutto quello che si contiene in lui è in verde osservanza e ha luogo di legge, ma però, se accade che qualche cosa vi si scuopra poco giustamente divisa da quei che lo compilarono, dall'insigne magistrato dei savi grandi delle scienze vien subito corretta, non essendo (come si vede accadere dove regna l'ignoranza) l'ingiustizia di una legge difesa in Parnaso dalla riputazione di chi la pubblicò o dalla antichità de' tempi, ma dal solo rigore dell'equità. Questo si dice percioché fra le scienze umane dal cerimoniale di Parnaso è stato assegnato il primo luogo alla Filosofia, il secondo all'Astronomia, il terzo alla Cosmografia, e così di mano in mano! Ora sei giorni sono accadde che in una pubblica fazione la Cosmografia con ardir tale chiese la man destra alla Filosofia, che mostrò premeditato consiglio; di che gravemente adirati, i filosofi mostrarono animo risoluto di voler difender la riputazion loro anco con il sangue bisognando, e percioché, quando tra quei virtuosi si fosse attaccata la rissa, ella era per riuscir pericolosissima, Andrea Alciato, pretore urbano, che corse al rumore, comandò che per allora in quella fazione non s'innovasse cosa alcuna; poi Sua Maestà commise la causa di tanta differenza ai maestri delle cerimonie di Parnaso. Questi, avendo udite le ragioni dette in voce e date in scritto dall'una e dall'altra parte, per l'autorità di una decisione che facea <foreign lang="lat" rend="italic">in terminis terminantibus</foreign> del magno Cassiodoro, sentenziarono a favor della Cosmografia, nella quale apertamente si dicea "<foreign lang="lat" rend="italic">Equus vehendi, arandi bos, venandi et custodiendi canis, homo ad mundum contemplandum</foreign>". Decisione mirabile e degna dell'autore che la compilò, e tanto maggiormente vera, quanto le altre scienze tutte dagli uomini s'imparano per ornamento e per elezione di animo inclinato alle buone lettere, la Cosmografia dagli ingegni grandi si apprendea per necessità, per obbligo strettissimo, non trovandosi più ignorante bue di colui che, in questo mondo essendo nato uomo, non sapea quanto e quale egli si sia e che non avea altra cognizion di lui, che quella del picciol territorio della sua patria.</p></div2>
<div2 type="capitolo">
<head>Ragguaglio LXXV</head>
<argument><p><add resp="ed">Giulio Frontino, a cagione d'un suo scellerato stratagemma, viene esiliato da Parnaso per cinque anni.</add></p></argument>
<p>Ier sera al tardi nella propria casa fu pigliato prigione Giulio Frontino e questa mattina, senza pur esser esaminato nonché sia preceduta forma alcuna di giudizio, d'ordine espresso della Maestà di Apollo gli è stato dato l'esilio per cinque anni da tutto Parnaso, dicono per essersi trovato che nel suo libro avea notato per strattagemma militare il crudele e sceleratissimo assassinamento commesso da quel Lucifero francese nella persona del suo re Enrico quarto Molti onorati scrittori delle cose militari amorevoli del Frontino, udita che s'ebbero la cattura di lui, corsero subito alla curia per aiutarlo, ma ogni diligenza fu vana, anzi il Muzio giustinopolitano poco mancò che non si tirasse addosso il medesimo castigo, quando, con una scrittura ch'egli produsse a favor di Frontino, mostrò a Sua Maestà che gli uomini moderni, i quali si ridono dei feciali di quegli antichi Romani, che maneggiavano le armi con la sola virtù dell'animo, in tanto aveano posto tutta la gloria militare nel solo vincere, che nei consigli di guerra dei maggiori prencipi del mondo più volte era stato deciso che il dar prima, con la sorpresa di qualche piazza importante, una mortal stoccata nella schiena all'inimico e dirgli poi che volti faccia e che cacci mano, era azione da onorato cavaliero.</p></div2>
<div2 type="capitolo">
<head>Ragguaglio LXXVI</head>
<argument><p><add resp="ed">Giunge in Parnaso il prencipe d'Agamonte e chiede vendetta delle crudeltà contra di lui operate dal duca d'Alva, ma Apollo gli risponde esser quella ingiuria già largamente vendicata.</add></p></argument>
<p>Perché i signori letterati fiamminghi di questa corte tre giorni sono per staffetta spedita loro da Pafo ebbero avviso certo della venuta in Parnaso del loro dilettissimo Lamorale prencipe di Agamonte, lo fecero subito sapere ad Apollo, il quale per l'acquisto che faceva il suo Stato di quel segnalato personaggio mostrò segni di allegrezza tanto straordinari, che i letterati tutti oltramontani e gli altri virtuosi, per far cosa grata a Sua Maestà, andarono ad incontrarlo; onde così nobile prencipe con tanta pompa e applauso universale di tutta questa corte fu ricevuto in Parnaso, che Virgilio, Orazio e gli altri più vecchi poeti dissero che nell'ingresso di Lamorale furono più tosto superati che agguagliati gli onori, che nella medesima occasione furono fatti allo stesso Caio Mecenate. Apollo, come prima vide Lamorale, invaghitosi della giocondità della faccia, della bellezza di tutta la persona di lui, per tosto abbracciarlo, contro tutti gli ordini del cerimoniale pegaseo, gli andò incontro alcuni passi; allora il prencipe, prostratosi avanti i piedi di Sua Maestà, con brievi ma però gravi parole raccontò prima la crudeltà usata contro lui nella sua vita, i ludibrii e gli scherni fatti alle sue membra da quel capitalissimo nemico della nazion fiamminga, il duca d'Alva; poi con voce e con gemiti così flebili, che mosse le lacrime in tutti i circostanti, tre volte gridò — Vendetta! — Grande ammirazione diede anche all'istesso Lamorale, nonché a tutti i prencipi poeti che si trovarono con lui, il veder che la Maestà di Apollo s'infiammò di sdegno più che grave, non già, come credevano e desideravano tutti, contro il duca d'Alva, ma contro lo stesso Lamorale, al quale con volto alteratissimo e con voce tanto spaventevole, che trafisse l'animo d'ognuno, disse che egli era uno sfacciato, un temerario, un uomo insaziabile e che tosto si togliesse dalla sua presenza, perché non avea occhi che potessero soffrir la vista di colui il quale, non quietandosi mai, domandava vendetta di quell'ingiuria ricevuta, la quale più era stata vendicata, che la morte di Cesare e di quella di sessanta altri imperatori romani ammazzati con somma ingiustizia; e che in estremo rimaneva scandalizzato, che Lamorale chiedesse vendetta di quella sua morte, della quale per pochi mesi si dolsero i suoi figliuoli e che finora tanto dirottamente piangeano quei che la comandarono.</p></div2>
<div2 type="capitolo">
<head>Ragguaglio LXXVII</head>
<argument><p><add resp="ed">Trifon Benci è punito per aver venduto maroni con la scorza.</add></p></argument>
<p>Trifon Benci, sommo cifarista della corte romana, fino dal primo giorno che egli fu ammesso in Parnaso, come è noto ad ognuno, con tanta felicità si applicò al mestiere di vender le caldaroste, che in esso ha fatto guadagni tali, che, avendo ingrossata la sua mercanzia, nel cantone del fòro di Euterpe ha aperta bottega maggiore, dove all'ingrosso e a minuto vende i maroni, lasciando l'esercizio di spacciar le castagne ai caldarostari più dozzinali; e alcuni giorni sono da Matteo degli Afflitti, sommo giureconsulto napolitano, ora prefetto dell'annona in Parnaso, gli fu fatto precetto che i maroni fiorentini, romagnoli e di altre provincie vendesse cotti, crudi, allesso, arrosto, come meglio gli tornava, ma che i maroni spagnuoli solo vendesse cotti arrosto senza la scorza; e l'altro giorno occorse che il commendator Annibal Caro, di ordine di Apollo volendo compor una canzone in lode di Carlo Emanuele duca di Savoia per certa magnanima liberalità, che quel gran prencipe avea usata verso un virtuoso, a fine di riscaldar la vena andò all'osteria di Francesco Copetta, famoso poeta perugino, per bevervi un mezzo di Falerno, e per destar la sete da Trifone comprò due baiocchi di maroni spagnuoli; e perché il Benci, contro il divieto che aveva, cotti glie li diede con la scorza, il Caro nel mangiarli li truovò quasi tutti guasti: il che dalle spie essendo stato riportato alla giustizia, il povero Trifone subito fu catturato e di ordine del prefetto prima gli furono date tre strappate di corda in pubblico e appresso gli fu detto che imparasse a sue spese a vender per l'avvenire mondi quei maroni spagnuoli, che di dentro quasi tutti essendo magagnati, altro non hanno di buono che la bella scorza lustra di fuori.</p></div2>
<div2 type="capitolo">
<head>Ragguaglio LXXVIII</head>
<argument><p><add resp="ed">La Monarchia di Spagna incontra la Reina d'Italia e con lei si lamenta degl'Italiani che la pascono di speranze.</add></p></argument>
<p>Mentre gli giorni passati la serenissima Reina d'Italia ritornava dalla audienza reale di Apollo, per istrada s'incontrò con la potentissima Monarchia di Spagna, che andava ancor ella alla medesima audienza, e con giocondissima faccia fece con esso lei dimostrazioni di amorevolissimi complimenti dagli ignoranti circostanti riputati sinceri, ma molto finti creduti da quei politici, che benissimo sanno quanto amendue queste grandissime prencipesse sieno dotte nell'arte cortigiana di accortamente saper velare "<foreign lang="lat" rend="italic">odium fallacibus blanditiis</foreign>". La Reina d'Italia, che da pochi ma però tutti onoratissimi soggetti della sua nazione era accompagnata, in estremo rimase maravigliata dell'immenso corteggio che di varie nazioni avea quella potentissima Reina, e tra la confusione di gente tanto numerosa riconoscendo molti qualificati baroni italiani non soggetti alla monarchia spagnuola, parendole grandissima infamia che quei suoi nobili per una mendìca pensione di pochi danari scialacquassero infinita reputazione, tanto si commosse, che tutta sconsolata, con un sospiro che gli uscì dall'intimo del cuore, esclamò che con inaudita ingratitudine da' suoi avarissimi figliuoli era abbandonata, tradita, assassinata. A questo gemito, che da ognuno fu udito, la Monarchia di Spagna si rivoltò subito, e ancor con gemiti di infinita mestizia: — Lasciate — disse — o serenissima signora, pianger a me, che da questi vostri Italiani, avari mercatanti della libertà loro, sono aggirata, pelata e fino al vivo della carne crudelmente scorticata, i quali sempre stando nel traffico di vendermi speranze, solo affine di eternar la paga delle mesate delle pensioni che mi son indotta a pagar loro, a bello studio allungano i negozi senza concluder mai, e da me recevendo puro oro, altro non hanno di spagnuolo che i bei lattuconi di Cambrai che gli vedete al collo e le brache fatte alla sivigliana; e mentre con le loro fraudi mi tengono ben pasciuta di speranze, con animo ingordo e sopra ogni credenza rapace e lontanissimo dal fine dei pensieri miei, a guisa di puttane vecchie alle quali un facoltoso e semplice giovane sia capitato nelle mani, mi rodono senza pietà, mi scorticano senza discrezione, e io misera, scioccamente trovandomi immersa nell'infelice pania degli Ebrei, son pasciuta di speranze, e con somma ansietà stando aspettando il passato e sperando quello che è venuto, "<foreign lang="lat" rend="italic">prudens, sciens, vivos, vidensque pereo et quid agam nescio</foreign>".</p></div2>
<div2 type="capitolo">
<head>Ragguaglio LXXIX</head>
<argument><p><add resp="ed">Gli ambasciatori francesi si lamentano appresso Apollo, che la loro nazione non sappia conservar lungo tempo i territori conquistati, come ben fanno gli Spagnuoli, e Apollo ampiamente ne spiega le cagioni.</add></p></argument>
<p>Gli ambasciatori, che la bellicosa e potente nazion francese ultimamente ha mandato ad Apollo, nella udienza che ebbero ieri dissero a Sua Maestà che i Francesi, che di virtù d'animo e di doni del corpo non invidiano qualsivoglia altra nazion dell'universo, non poteano soffrire di esser avanzati dagli Spagnuoli, perpetui emuli loro nell'eccellente virtù di saper lungo tempo mantenere gli Stati nuovamente acquistati; e che, se bene per molti secoli aveano fino sudato sangue per imparar l'arte di superar tanta loro imperfezione, mai però aveano potuto ottener il fine dell'intento loro; e che per tal conto i generosi acquisti che avevano fatti in Asia del Santo Sepolcro, nell'Europa del famoso imperio greco, dei nobilissimi regni di Sicilia, di Napoli e del ducato di Milano, della vergogna di esserne stati in brieve tempo cacciati affatto si erano oscurati. Onde, per non esser più lungo tempo la derisione del volgo, l'armigera e numerosa nazion francese era ricorsa a Sua Maestà, la quale umilmente supplicava a compiacersi di mostrarle quella eccellente virtù di ben saper conservare i nuovi acquisti, nella quale conosceano che tanto valevano i Spagnuoli, che in simil arte meritavano di esser chiamati dottori delle genti.</p>
<p>Con volto giocondissimo a quei ambasciatori così rispose Apollo — Dilettissimi miei, due sono le vere cagioni perché la vostra nazione non è così eccellente nella virtù di saper longo tempo mantener gli Stati acquistati, come supera tutte le altre nel valor di saper soggiogarle, e amendue sono difetti che da voi Francesi con qualsivoglia studio non possono esser emendati e da noi per rispetti grandissimi non deono esser corretti. Quei che delle cose del mondo altro non veggono che la nuda scorza, dicono che i Francesi sono ignoranti nella scienza di ben saper conservar i nuovi acquisti, perché, essendo eglino instabili e sopra modo amici di novità, in pochi giorni si saziano di quelle cose che poco prima sommamente hanno desiderate. Difetti lontanissimi dai costumi della nazion spagnuola, sempre accorta, sempre vigilante al negozio, e che constantissimamente vive in un proposito, quando l'ha conosciuto buono. Ma la verità è che non con la sola vigilanza e con la saldezza di star sempre in un proposito felicemente si mantengono gli Stati nuovamente acquistati, ma con quella sola virtù della severità, che altrui insegna l'arte di indebolire con i perpetui digiuni le forze a quella nazion soggiogata, che mostra di non contentarsi dalla nuova signoria del vincitore; e la politica felicemente pratticata dagli Spagnoli, di assicurarsi della ferocia di un mulo che ha il vizio <add resp="ed">di</add> perpetuamente tirar calci con tagliargli ambidue i piedi di dietro, credetemi, Francesi, che merita di esser preposta all'eccellente invenzion di colui che per primo castrò li tori per più facilmente poterli por sotto il giogo, gettando la forza di quell'animale per far acquisto dell'obedienza; delle quali feroci risoluzioni affatto essendo privi voi Francesi, non è meraviglia se in pochi mesi siete stati cacciati da quei Stati d'Italia, ne' quali tanto eccellentemente hanno saputo eternarsi gli Spagnuoli, mercé che essi più di voi hanno saputo disarmar le mani e mortificare i cervelli inquieti degli Italiani; e la vera teriaca per eternarsi nella signoria di uno Stato acquistato di fresco è l'aver l'animo pronto alle cose feroci, prevenir le sollevazioni con la vigilanza, punirle con la severità e saper esser atroce con quei, che con le sole parole mostrano mala sodisfazione della nuova signoria, per spaventar gli animi inquieti di venir ai fatti, saper abbassar i potenti, esaltar gli umili, impoverir i ricchi e arricchir i poveri; tutte virtudi tanto proprie degli Spagnuoli, che con molta verità si può dire che le si portano dalla culla e con il latte le bevino dalle madri loro. Il Francese, per soverchia amorevolezza volendo tener sciolto quel cane da caccia che gli vien donato da un amico o che toglie altrui, lo perde, perché il cane si fugge da lui per andar a trovare il suo antico signore; disordine che non si vede seguir nello Spagnuolo, che lo tien ben legato alla catena, né lo scioglie fin che non lo vede ben domesticato; né è possibile a voi Francesi con qualsivoglia studio superar questi vostri difetti, percioché l'inserir nelli animi vivi, risoluti, veloci, la severità, la prontezza alle cose feroci, sarebbe il medesimo disordine che far le ali agli aspidi, alle vipere, il dente velenoso delle quali la Divina Maestà ha mortificato con la lentezza del cammino.</p>
<p>La seconda e molto più importante cagione, perché voi Francesi lungamente non sapete mantener gli Stati nuovamente conquistati, nasce da un particolar difetto che voi non amate di correggere, percioché non per altra cagione la nazion francese con facilità grande perde quei Stati, che con il molto suo valore felicemente in paesi lontani si ha acquistati, eccetto perché la Francia con l'amenità del suo cielo, con la bellezza del paese, con la fertilità dei campi, con le allegrezze e con i giubili tanto proprii di quel regno di modo strettamente tiene inamorati voi Francesi, che non solo trascurate, ma in sommo orrore avete la strada di qualsivoglia altro paese, onde che il solo pensiero di annidarvi in altre parti vi è di sommo cordoglio; e pure tutti gli intendenti delle cose di Stato confessano tutti, che la prima fortezza inespugnabile, che da una nazione straniera si fabrichi in uno Stato nuovamente acquistato, è svisceratamente innamorarsi di lui; di maniera tale che, per insegnar a voi Francesi l'arte vera di lungo tempo signoreggiar gli Stati nuovamente conquistati, farebbe bisogno empir la Francia, ora tutta piana come un prato, feconda come una Puglia, amena e deliziosa come un giardino, di monti, di selvi, di diserti: cosa non solo impossibile, ma che a voi Francesi sarebbe dispiacevolissima, come quei che non cambiareste la vostra deliziosa Francia con qualsivoglia terrestre paradiso, che mai si sapessero fingere gli uomeni più curiosi. Per lo contrario poi gli Spagnuoli, che uscirno dalle sterilità della Biscaglia, dalle arsure dell'Andalugia, come prima viddero l'esuberante fecondità di Sicilia, le amenità di Napoli, le ricchezze di Milano e le delizie di tutta Italia, dissero nel cuor loro: — Che paradisi son questi! qua è meglio morire, che vivere altrove! — e tanto si innamorarono, che fecero solenne voto a Iddio e strettamente promisero agli uomeni di non volerne uscire mai, se non portati fuori in un cataletto.</p></div2>
<div2 type="capitolo">
<head>Ragguaglio LXXX</head>
<argument><p><add resp="ed">Giovanni Botero vien trasformato in ridicolo trastullo.</add></p></argument>
<p>Molti anni sono già passati da che la potentissima Monarchia di Francia, non si sa se per i suoi lunghi e gravi disordini, cagionati dalla sua trascuratissima regola del vivere, o per mal contagioso attaccatole da alcuni suoi appestati vicini, cadde in così pericolosa e crudel infermità, che, per gli accidenti mortalissimi che nel progresso di quel male si viddero, i più scienziati medici politici di questo Stato fecero giudizio che ella tanto maggiormente era mortale, quanto nell'accrescimento del male, con levar dal mondo alcuni soggetti grandi, che come umori perniciosi si credeano che cagionassero quella infermità, essendosi venuto all'atto di cavarle sangue, sifattamente le si accese la febbre, che per longo tempo diede in una spaventevol frenesia; onde i suoi nemici, giudicandola di già espedita affatto, molto baldanzosamente fra essi si erano divisa l'eredità del suo potentissimo regno, quando, appunto allora che erano stati preparati i cottoni per far gli abiti lugubri e le cere per celebrar l'esequie a così gran Monarchia, ella fece la crisi ed, evacuando tutto il male, il seguente giorno fu veduta uscir di letto, armarsi, montar a cavallo con forze maggiori di quelle che già mai avesse avute, batter i nemici suoi, spaventar il mondo e divenir arbitra dell'universo: miracolo per certo immenso, come quello che chiaramente ha fatto cognoscer ad ognuno quale e quanta sia la robustezza della complessione di così gran Monarchia, la quale, per l'ottima organizzazione della sua persona, in un momento e nello stesso atto del morire, ha potuto liberarsi da così gran male e sotto un nuovo re divenir più potente e più gloriosa che mai, nella prima ora della sua salute riacquistando tutto quello che nella sua lunga infermità avea perduto. Onde Giovanni Botero, che non ebbe giudizio da considerar quanto nella infermità degli uomeni giovani e delle monarchie robuste il far pronostici sia cosa fallace <add resp="ed">e</add> poco prudentemente non dubitò di dire che la salute di così gran Monarchia più si potea desiderare che sperare, rimase con un palmo di naso; per lo qual caso Ovidio Nasone, sopra intendente delle metamorfosi, di scrittor politico che egli era prima, solo affine di trastullar con il Botero quella sconsolata brigata, che aveano fabricati gran castelli in aere, lo trasformò in un ridicolo Colaiacomo Padulla da Castromeco.</p></div2>
<div2 type="capitolo">
<head>Ragguaglio LXXXI</head>
<argument><p>Il gloriosissimo imperatore Carlo V <add resp="ed">essendo</add> ritornato dall'eremo dove si ritirò poco dopo che giunse in Parnaso, i virtuosi variamente discorrono delle cagioni perché egli vi andò.</p></argument>
<p>Il giorno dopo che il gloriosissimo imperatore Carlo V tra i più famosi imperatori romani fu ammesso in Parnaso, all'improvviso, senza comunicare il suo pensiero ad alcuno, se ne partì, e poco appresso si venne in cognizione che s'era retirato nel più solitario luoco del monte d'Elicona, dove per sua stanza aveva fatta elezione d'una solitaria e spaventevol grotta, e che, essendosi posto indosso un rigorosissimo cilicio, s'era vestito da romito; nella quale austera vita è stato fino la settimana passata, che con pompa e maestà degna d'un tanto monarca ritornò in Parnaso, per la generosità de' costumi, per la maestà di così sublime dignità, per la potenza mirabile d'un cumulo di tanti Stati che concorrono nella sua persona, amato, onorato e temuto da tutti. Gran meraviglia ha dato a tutti i virtuosi di questa corte la risoluzione che è stata veduta fare ad un prencipe di tanto senno, sopra la quale gli ingegni specolativi hanno fatto vari discorsi, percioché alcuni hanno detto che egli si fosse retirato in quell'eremo per farvi penitenza di quel diabolico <title lang="lat">Interim</title> che concedé alla Germania, il quale conobbe che grandemente gli sconcertò tutta la potenza del suo imperio, perché, avendo servito d'infernal mantice che <add resp="ed">ha</add> soffiato nel fuoco delle moderne eresie, ha suscitato quella immensa fiamma c'ha ridotti in cenere la maggior parte delli Stati che la casa d'Austria possiede in Germania. Ma i più insigni virtuosi di questa corte hanno tenuto molto ignorante questo giudizio, come quei che sanno che l'<title lang="lat">Interim</title>, che publicò quel sagacissimo monarca alla Germania, così fu utile alla religion catolica, che gli eretici, come dannosissimo all'imposture loro, l'ebbero in tanto orrore che non vollero accettarlo. Altri hanno creduto che in quella austera vita egli abbia pianto l'apostasia dei re d'Inghilterra, della quale, allora che egli tanto apertamente si oppose per zelo dell'onor di Dio e della propria riputazione al divorzio che desiderava fare il re Enrico ottavo, si stimava esser stato potissima cagione. Molti hanno detto che tanto prencipe in quella solitudine abbia pianto il sacco infelicissimo che il suo esercito diede a Roma. Alcuni poi hanno tenuto per certo che egli in quell'eremo con lacrime continove si sia afflitto del gravissimo errore che commise, allora che troppo frettolosamente renunziò al fratello quello imperio romano che, se avesse fatto cadere nella persona del figlio Filippo secondo, grandemente averebbe facilitato quella monarchia universale nella cui fabrica egli aveva spesi gli anni tutti della sua vita. Né vi sono mancati di quei c'hanno creduto che quella risoluzione più tosto fosse necessaria che voluntaria, perché, avendo egli il re Filippo suo figliuolo di così grande età, che non era più bene che fosse veduto al mondo con lo spettacolo orrendo del padre vivo che comandava, a fine che nella sua casa il mondo non vedesse qualche lacrimevol tragedia, avesse voluto con la divozione coprire la necessità. Ma tutti questi discorsi cessarono subito che da un suo secretario di Stato si seppe, che quel gran prencipe conobbe di non aver fatto in tutta la sua vita altro più mortale errore, che quando, per dar sodisfazione ai baroni napolitani, rimosse dal governo di quel regno don Pietro di Toledo: fallo invero degno di così gran penitenza, poiché con l'espulsione di quel ministro perpetuamente ruinò il buon governo del regno di Napoli, avendo con quello errore fatto insuperbire i popoli, che con summission grande devono obbedire, e invilire quelli officiali, che con autorità e intrepidezza grande devono comandare.</p></div2>
<div2 type="capitolo">
<head>Ragguaglio LXXXII</head>
<argument><p><add resp="ed">Si risolve nel gran Conseglio de' letterati</add> che la lingua toscana si debba chiamar italiana.</p></argument>
<p>La lunga e fastidiosa controversia, che tra' letterati delle provincie d'Italia con tanta ostinazione è stata disputata, se la più perfetta lingua che di presente usano comunemente gl'Italiani debba chiamarsi italiana oppure toscana, finalmente lunedì passato nel gran Conseglio de' virtuosi fu proposta, ventilata e decisa, avendo comandato Sua Maestà che negozio di tanto rilievo non solo da' suoi particolari giudici, ma da tutte le provincie ove regnano le buone lettere fosse terminata; e tale fu la molta autorità di Dante, del Petrarca e del Boccaccio, che nello stesso primo scrutinio facilissimamente fu ottenuto che ella si chiamasse toscana. Non solo a tutte le provincie d'Italia, ma alle oltramarine e oltramontane ancora, sommamente dispiacque questa risoluzione, la mala soddisfazione delle quali arrivò a tal segno, che fino le voci, le frasi e le elocuzioni provenzali e franzesi furono richiamate dalle loro nazioni; dal qual esempio mosse, le provincie oltramontane comandarono anch'esse alle voci loro che ritornassero a casa, ritogliendo alla lingua italiana ciò che di buono le avevano accomodato. "Chiero", presidente in Italia per la lingua spagnuola, fece risoluzione di passar di la da' monti, e le cose arrivarono tant'oltre, che la ricchissima lingua latina, sdegnando ancor essa che tanti tesori e tante ricchezze di vocaboli e di frasi ch'ella aveva accomodato alla lingua italiana malignamente fossero state usurpate da una picciola provincia di lei, con ruina grande di tutto quello che di già s'era concluso s'ammutinò, ritogliendo alla lingua italiana le voci, le locuzioni, i dizionari, i cornucopi, che con profusa liberalità le aveva prima donati: di maniera tale che la lingua italiana per così general sollevamento talmente rimase spogliata, che gli stessi Toscani non avevano parola di richiamar le voci che si partivano. Allora tutti i letterati chiaramente conobbero l'error loro e confessarono che troppo grand'ingiuria s'era fatta all'altre nobilissime provincie d'Italia a volerle sottoporre alla picciola Toscana: onde nel medesmo gran Conseglio fu proposto di nuovo il negozio, e poiché tutta Italia aveva mischiato il parlare e una provincia avea accomodate le sue voci all'altra, vedendosi di più che gli Oltramontani anco nelle buone lettere non sdegnavano rinonziar il primato a quell'Italia alla quale cederono già l'imperio dell'universo, concordemente fu risoluto che fosse chiamata lingua italiana; e ai Toscani, che faceano strepito, liberamente fu detto da quei virtuosi che, se avessero considerato che infiniti letterati di Bergamo, di Vinegia, di Milano, di Ferrara, fino di Calabria aveano scritto isquisitamente al paro di qualsivoglia autor toscano, si sarebbono dati pace. Ma non cessando gli Fiorentini di far rumori grandissimi, chiamando la sentenza nulla e notoriamente ingiusta, fu risoluto per quietarli che al decreto fatto si aggiungesse una clausola, che ogni volta che avessero trovato il modo di scrivere nelle carte la loro noiosa "gorgia", nella quale sono solamente differenti da' Bergamaschi, da' Veneziani e dagli stessi zanni della Voltolina, che parlano male e scrivono bene la polita lingua volgar con la quale scrivono e parlano gl'Italiani, si chiamasse non solo toscana, sanese o fiorentina, ma fino da Poggibonsi.</p></div2>
<div2 type="capitolo">
<head>Ragguaglio LXXXIII</head>
<argument><p>L'imperatrice Irene vuol per marito il signor Prospero Colonna e farlo imperatore, ed egli rifiuta tal matrimonio.</p></argument>
<p>La famosissima imperatrice dell'Oriente Irene sono alcuni mesi che fieramente s'accese dell'amor del signor Prospero Colonna, insigne baron romano e molto riguardevole per la bellezza del corpo, per la nobiltà del sangue e per un concorso mirabile di virtù eroiche che si scorgono in lui. Onde tanta imperatrice mandò ultimamente un'onorata ambascieria ad esso signor Prospero, che gli profferisse prima le sue nozze e appresso lo salutasse imperatore. Ma in estremo rimasero gli ambasciatori maravigliati e confusi nel vedere che quel signore non accogliesse l'avviso di quel nobilissimo matrimonio con quelle demonstrazioni che parea loro meritasse la nobilissima nuova d'esser divenuto imperatore: anzi, che più tosto ne mostrasse mestizia; ma interpretando che il tutto si cagionasse per voler il signor Prospero far ostentazione di quella sua moderazione d'animo, della quale fa tanto particolar professione, oppur stimando che l'immenso giubilo di così gran felicità annunziatagli all'improvviso l'avesse fatto uscir di sé, di nuovo e con efficacia di più ardenti parole replicarono l'ambascieria e dissero che il giudizio di così grande imperatrice in sceglier lui per marito, la nuova di così alte nozze dovevano per primo e grandissimo onor esser accettate con quella allegrezza e prontezza d'animo che meritavano. Allora il signor Prospero, avendo con acconcie e brevi parole ringraziata la maestà dell'imperatrice del favor singolarissimo che gli aveva fatto, disse che, essendo il negozio gravissimo, avea anco bisogno di esser maturamente consultato; ma che nel termine di tre giorni averebbe dato loro concludente risposta. Onde gli ambasciatori, pieni di malissimo talento, si ritirarono in uno appartamento assignatoli dal maggiordomo di quel signore. La nuova, che si sparse subito per tutto Parnaso, dell'onorata ambascieria mandata dall'imperatrice Irene al signor Prospero fece che gli signori Fabrizio, Ascanio, Pompeo, Marcantonio e altri signori grandi dell'insigne famiglia di Colonnesi volando corsero alla casa del signor Prospero, dove avendo dagli ambasciatori intesa la loro mala soddisfazione per la perplessità di lui, tutti gli furono addosso chiamandolo stolto, che mostrava di non aver occhi da veder e giudizio da conoscere tanta felicità, che fino l'era andata a trovare in casa; e soggiunsero che col far difficultà in quelle imperiali nozze non solo egli non mostrava al mondo sorte alcuna di virtù, ma che scopriva una vergognosa inerzia, e che però facesse chiamar subito gli ambasciatori e, con dar tutta quella soddisfazione che desideravano, medicasse il primo gravissimo error d'essersi mostrato perplesso. Rispose il signor Prospero che nelle nozze dell'imperatrice Irene non si trovava tutta quella felicità che essi credevano, ma che vi erano difficultà tanto grandi, ch'egli era risolutissimo di rifiutarle. Rispose allora il cardinal Pompeo: — Ben si conosce, Prospero, l'effetto che ha oprato in voi la nuova di così rara felicità, poiché v'ha fatto divenir frenetico. — Anzi — rispose il signor Prospero — io non fui mai a' miei giorni così padrone di tutti <add resp="ed">i</add> miei sensi, come mi trovo ora; e certo che il negozio che ho per le mani lo richiede, contrastando in me l'ambizione con la riputazione. Signori, questa è verità troppo chiara, che niuna azione più pericolosa può fare un signor privato, che pigliar moglie di sproporzionata grandezza, mercé che ne' parentadi la donna deve cercar sempre marito maggior di lei per poter esser ben da lui governata, l'uomo eguale di lei o minor per poterla dominare; quando questa legge s'altera, come avverrebbe ora s'io mi sposassi con l'imperatrice Irene, l'uomo di marito si fa servo, onde riescono in matrimoni prima disonorati e poi infelici: e però ho fatta ferma risoluzione di non voler moglie tanto maggior di me per non esser forzato di sopportar l'ingiurie di lei con vituperio o vendicarle con vergogna, percioché le principesse si sforzano di pigliar bertoni, non mariti, quando fanno parentadi tanto diseguali. — Disse allora il signor Marcantonio, che non dovesse dubitar della pudicizia di Irene, tanto casta, né meno che dovesse esser superba, poiché non come hanno fatto <add resp="ed">altre</add> regine li negava il nome di re, ma nell'istesso tempo che lo richiedeva per marito li mandava ancora il titolo d'imperatore. A che rispose il signor Prospero, che allora l'imperatrice Irene avrebbe mostrato d'esser casta e di non curar la dominazione, quando si fosse maritata con Carlo Magno imperatore, il quale, come era noto ad ognuno, avea mandato ad offerir le sue nozze, non lui, che sapeva di poter aggirar a suo modo. Replicarono allora quei signori, che l'amor sviscerato che ella mostrava di portarli l'averebbe mai sempre mantenuta umile e casta. Rispose il signor Prospero, che l'amor dell'imperatrice verso la sua persona e la voglia grande di ottenerlo per marito, sì come erano state risoluzioni veementi, così di necessità sarebbono state in progresso di tempo mutabili; e che infatti la vera astrologia giudiziaria di considerar le cose future dalle passate chiarissimamente mostrava qual fine avrebbono le sue nozze con l'imperatrice: ché se Giacomo conte della Marca, pronepote di Lodovico il Santo re di Francia, fu tanto disprezzato dalla regina Giovanna di Napoli, e se pochi anni sono un principalissimo barone romano pericolò per voler l'ingiurie della moglie maggior di lui, egli vedeva chiarissimamente che poco diverso fine avrebbe fatto egli, quando fosse divenuto imperatore di Costantinopoli; oltre che, essendo egli italiano, al privato vilipendio della moglie s'aggiungeva il publico disprezzo di Greci, che avrebbono fatto di lui, ché se un pari di Filippo re di Spagna, divenuto marito della reina Maria d'Inghilterra, corse evidente pericolo, se presto non usciva di quel regno, antivedeva benissimo anch'egli quello che era per succedere ad un suo pari in Costantinopoli. Di modo che dovevano tener per certo, che ad un onorato cavaliere le nozze di sproporzionata grandezza riescono appunto come sono per l'ordinario i palagi più belli, i quali hanno vaghissima entrata e sporca uscita; però risolutissimamente faceva saper loro, che egli voleva acquistarsi le grandezze delli stati come ben si conveniva ad un nato del sangue di Colonnesi, non un imperio per dover viver cornuto e schiavo della superbia d'una donna, essendo somma pazzia pigliar quella moglie, gli errori importanti della quale molte volte altri è sforzato tollerare, e maggior vituperio è vendicar che tollerare.</p></div2>
<div2 type="capitolo">
<head>Ragguaglio LXXXIV</head>
<argument><p>Carlo duca di Borbone vien accusato di fellonia, ed ei si difende.</p></argument>
<p>Carlo, duca di Borbone, prencipe del sangue reale di Francia, dopo aver tant'anni continui fatto gagliardissime istanze d'esser ammesso in Parnaso, pur finalmente il giovedì passato nel gran Conseglio de' letterati dalla maggior parte de' suffragi ottenne l'intento. La cagione di così lunga repulsa data ad un prencipe di nobiltà tanto insigne e di singularissimo ardire, è stata perché dubitavano molto che Carlo, tenuto per ingegno sedizioso e inquieto, fosse per travagliar in progresso di tempo la pace dello Stato di Apollo. Ma breve tempo durò il contento grandissimo che ebbe Borbone di esser giunto a godere quest'onoratissima stanza di Parnaso, percioché in pochi giorni s'avvide d'esser avuto in orrore da tutti i più insigni prencipi e baroni di questa corte, dove veniva liberamente nominato rebelle alla sua patria, disleale al suo re; onde, per non esser più mostrato a dito, fece risoluzione di ricorrere ad Apollo, al quale dimandò per grazia che con ogni sorte di diligenza e con ogni buon termine di giustizia rigorosissimamente fosse veduta la sua causa, e che, quando tribunale alcuno l'avesse dechiarato ribelle al suo re e alla nazion franzese, voleva constituirsi nelle forze del medesimo re Francesco primo, che si chiamava tanto offeso da lui, a fine di ricevere del suo fallo condegno castigo; e soggiunse Borbone in difesa della sua causa, che quel vassallo gli parea che meritasse l'infame nome di ribello, che per occupare lo Stato al suo signore, per migliorare la sua condizione o per vendicarsi di alcuna offesa ricevuta da esso gli armava contro: non quello che per difendere il suo impugnava l'armi, allora sempre degno di scusa che il prencipe, non come padre de' sudditi e ministro della buona giustizia, ma con violenza di odio privato, come inimico crudele procede contro essi. E riscaldandosi Borbone nella sua difesa: — Sire — disse, — quei che mi tengono disleale al mio re non farebbono d'un mio pari così brutto giudizio, se considerassero la notoria ingiustizia che mi faceva il re Francesco quando, abbandonando la mia difesa, la quale dovea pigliare e per obligo d'esser mio re e per il merito del sangue sparso da mio padre, da me e da' miei fratelli nel servigio della corona di Francia, mi lasciò preda della rapacità di sua madre; la quale avendomi nel parlamento di Parigi mosso lite sopra lo Stato mio, conobbi benissimo che per la potenza di così grande avversaria averei prima riportata la sentenza contro, che si fosse cominciata la causa. È noto alla Maestà Vostra quanto le leggi santissime siano state prodighe nonché liberali nel concedere amplissimi privilegi a quella spada che altri impugna per difesa della propria vita e delle facultà assalite dalla violenza, e ognun sa che i prencipi sopra la vita e la robba de' sudditi hanno solamente l'autorità regia, la quale è molto limitata, ond'è che quando vogliono abusarla e servirsi della tirannica mancano d'esser re: e però quei che per propria difesa s'armano per opporsi alle loro violenze confesso che meritano qualche castigo, ma come audaci e superbi, non come ribelli e disleali; ed è anco noto alla Vostra Maestà, che gli oblighi de' vassalli verso i re e de' re verso i vassalli si corrispondono insieme, percioché il prencipe tacitamente giura d'esser giusto e il suddito espressamente d'esser fedele, ond'è che da' prencìpi s'acquista la fedeltà de' vassalli con l'amministrazione della buona giustizia e la buona giustizia de' prencipi si merita da' popoli con la fedeltà; e il re Francesco fu prima ingiusto con me, quando mostrò non curarsi che mi fosse tolto contro ogni ragione lo Stato, che io ribelle a lui, come egli pretende, allora che feci la risoluzione di volere difendere il mio patrimonio. E dico di più alla Maestà Vostra, che io mai sempre sono stato sitibondo della gloria e dell'onore come si conveniva all'altezza del mio sangue reale, e però, quando la pazienza di lasciarmi spogliare di tutti i miei Stati da quella avarissima donna avessi conosciuto che fosse stata per apportarmi maggior gloria che il cercar di difendermi, non mi sarei in modo nessuno accostato agli Spagnuoli; ma perché questa mia azione sarebbe stata interpretata da tutto il mondo più tosto vigliacca cordardia, che somma fedeltà, e poiché gli occhi degli uomini moderni non veggono il più vituperoso fante di colui che, essendo nato di nobil sangue, <add resp="ed">è</add> ridotto in stato di povertà, feci prudentissimamente quella risoluzione della quale non mi son pentito giammai, obbedendo al precetto di Tacito, il quale, nel travaglio grandissimo della certa ruina che un mio pari si vede venir addosso di un prencipe ingiusto, prudentissimamente insegna: "<foreign lang="lat" rend="italic">Acrioris viri esse merito perire</foreign>" — Fu da tutti gli circostanti conosciuto che Apollo con malissimo animo udì la difesa di Borbone, e percioché egli si mostrò perplesso nella risposta, dubitando i prencipi che erano ivi presenti che le parole di Borbone avessero nell'animo di Sua Maestà fatta alta impressione, fecero tutti instanza che in negozio tanto grave le piacesse procedere con la solita circospezione e che, per le spesse ribellioni che in questi tempi si veggono suscitar da' baroni contro gli loro prencipi, dovea Sua Maestà dichiarare assolutamente, senza metter scusa alcuna a Borbone, egli esser incorso nella pena di quella infamia nella quale cadeno i ribelli alli loro re. Rispose Apollo ai prencipi, che egli conosceva benissimo essere espediente, per beneficio della pubblica pace, che la nobiltà de' regni con esempi di severità contro i baroni ribelli continuamente fosse spaventata dal commettere infedeltà verso il suo prencipe: ma che dall'altro canto, per le frequenti stravaganze e per le brutte ingiustizie che si vedono tutto il giorno far da alcuni prencipi con i loro sudditi, era anco necessario che con l'esempio di Borbone s'ammonissero i re a non dar disgusti a' vassalli, che superino la pazienza che può trovarsi anco negli uomini buoni, e a tener conto di quei soggetti grandi che deveno esser stimati per i meriti delle loro azioni e per la splendidezza del sangue, essendo cosa di somma utilità agli popoli, che i prencipi conoscano quello che importi abusar l'autorità reale e permettere che la violenza negli loro Stati si ponga sotto piedi la buona amministrazione della giustizia; e percioché conobbe Sua Maestà che i re franzesi si erano gravemente commossi per quelle parole, a fine di quietarli disse loro che egli sapeva benissimo che Carlo dovea più tosto con la modestia e con l'ossequio mantenersi con la madre del re Francesco, che precipitare in quella risoluzione per non sapere tollerare: ma che tra tanti esempi de' conti di San Polo, di Gaspari Colignì, di conti di Egmonte e d'Orno, e d'altri che imparano alle nobiltà de' regni l'esser perpetuamente fedele, egli voleva in Parnaso quello di Borbone, essendo bene che un prencipe, il quale nelle sue violenze non mostra di temere Iddio, abbia qualche paura degli uomini risoluti, acciò si freni nel suo male oprare.</p></div2>
<div2 type="capitolo">
<head>Ragguaglio LXXXV</head>
<argument><p>Sono ributtati quelli mercanti da Apollo, che attendono a mercanzie inutili.</p></argument>
<p>Ritornando Apollo di villa, dove per sua ricreazione è stato alcuni giorni, nel passare che fece per la via sacra, vide che tutti i letterati politici avevano aperti certi fondachi nuovi, i quali avevano pieni di varie penne d'uccelli e di ali grandissime; la qual sorte di mercanzia per non essersi veduta più in Parnaso, domandò a quei mercatanti politici a che fine avevano fatto quel così grande apparecchio di penne. Risposero che volevano con quelle imparar a volar ai nibbi; con molta ragione rispose Apollo: — Quei che trattano della politica vogliono imparar l'arte alli maestri d'essa —; onde incontanente per un suo pubblico editto dechiarò matti da legare e pazzi arroganti tutti quei che attendessero per l'avvenire a così inutile mercanzia, aggiungendo di più che non fosse ad alcuno lecito <foreign lang="lat" rend="italic">ex professo</foreign> trattar materie politiche, poiché i prencipi, per i quali solo pareva che si facesse la fatica, beveano con il latte simil scienza, la qual imparavano con la sola cognizione degli interessi loro: e che li privati non solo <add resp="ed">non</add> hanno bisogno di aver di lei cognizione, ma che deve esser loro proibita sotto pene gravissime.</p></div2>
<div2 type="capitolo">
<head>Ragguaglio LXXXVI</head>
<argument><p>Apollo diffinisce sin dove si stenda la giurisdizione delle leggi e quella dell'armi.</p></argument>
<p>Non prima che due giorni sono fu dal collaterale di Sua Maestà diffinita la longa controversia che hanno avuta tra di loro la violenza delle <add resp="ed">armi e le</add> leggi, percioché volevano le leggi che tutte le controversie, tutte le liti, tutti i dispareri che nascevano tra gli uomini fossero di loro giurisdizione e sottoposte al giudizio di esse. Per lo contrario le armi si arrogavano la sovranità di tutte le cose e volevano essere esenti dalle leggi; fu deciso che le leggi esercitassero l'autorità loro e avessero imperio sopra gli uomini privati in dar censi, case, vigne e poderi, ma che le città, gli Stati e i regni dipendessero dal giudizio delle armi; e fu decretato che la spada avesse l'ipoteca specialissima sopra tutti quei Stati ne' quali essa potea, e che assai sufficientemente mostrava titolo di dominio giusto e buona scrittura di compre e di investiture negli Stati colui che monstrava arsenali e armarie di poterli occupare; e che occupar gli Stati altrui anco con qualsivoglia mancamento, non furto, ma si diceva con glorioso acquisto; fu ben detto in voce a' prencipi che sempre si sforzassero mostrar qualche color giusto nelle cose che occupavano per non dar scandolo e mal esempio alle persone con quel violento modo di procedere; e fu comandato a Giustiniano che facesse aggiungere al paragrafo <title lang="lat">Pavonum</title>: "<foreign lang="lat" rend="italic">fiunt occupantis</foreign>".</p></div2>
<div2 type="capitolo">
<head>Ragguaglio LXXXVII</head>
<argument><p><add resp="ed">La Monarchia spagnuola si alleva un</add> serpe in seno.</p></argument>
<p>La Monarchia spagnuola, della quale si scrisse li giorni passati che fece la pubblica intrata, ora sta indisposta: non tanto che il male l'aggravi, quanto che lo sdegno e la collera che si è pigliata per un disastro che gli è succeduto e le ha cagionato un poco d'alterazione. La cagione di questa novità è stata che questa principessa molti anni sono si allevò un serpe in seno, il quale avea tolto dalle alpi di Fiorenza, e si crede che questo avesse fatto per servirsene contro alcuni prencipi italiani, a' quali portando odio grande e avendo sete sopra i Stati loro, volea far mordere; e si crede che avesse animo di ammazzar il serpente, servita che si fosse di lui per i suoi bisogni contro chi essa portava odio; ma essendo questo serpe molto cresciuto e fatto gagliardo, forse per assicurarsi d'esser libero e per uscirgli di mano, dubitando alla fine della sua salute, le diede un grave morsico, di che ella ha sentito quel disgusto che sentono quei che ricevono da uno quel male che apparecchiano contro altri: molto maggior disgusto di quello che hanno dato non solo i Francesi, naturali nemici di lei, ma gli stessi Olandesi e Zelandesi. Ha avuto in animo dargli nel capo e vendicarsi, ma, dubitando di maggior morsicature, non l'ha fatto, ma riserba a farlo a miglior occasione.</p></div2>
<div2 type="capitolo">
<head>Ragguaglio LXXXVIII</head>
<argument><p>I popoli angariati.</p></argument>
<p>Essendo da varie provincie stato avisato Sua Maestà, che il genere umano erano da' prencipi non pasciuti e governati come pecore, ma come nemici, e che molti prencipi erano di pastori divenuti lupi rapaci, poiché con i dazi eccessivi a' sudditi loro succhiavano il sangue vitale e aveano tra di loro admessa una empia massima politica: che facea bisogno, per regnar sicuro, tener bassi i popoli con opprimerli e disertarli e ridurli alle ultime calamità; e che ciò era così bene osservato, che quei che più trovavano nuovi modi d'affligger i popoli come uomini di governo erano esaltati; e quello che riduceva i popoli all'estrema disperazione era che alle bruttissime ed esorbitantissime angherie avevano trovato e imposto fino nome di santità, e che fino tanto innanzi erano passate le cose, che alla rapacità fatta con ogni violenza da' sudditi era stato posto l'onorato e libero nome di donativo: tutti disordini che alienavano i buoni sudditi dall'obbedienza de' prencipi loro, i quali, accortisi della mala volontà de' popoli verso loro, invece di rendersegli benevoli con il sgravarli di pesi intolerabili, maggiormente l'affliggevano, stimando non trovarsi altro rimedio da proibir che i muli non tirino calci, che il renderli inutili con tagliar i loro piedi di dietro: onde allora par loro di aver reso lo Stato pacifico, che l'avevano fatto inette solitudini e resi i sudditi persone miserabili, e che vi aveano diradato il genere umano e afflittolo fino alla morte. Per por dunque rimedio a tante afflizioni de' popoli, che continuamente esclamavano appresso Sua Maestà, fu comandato che tutti i popoli, tutte le nazioni fra certo breve termine portassero in Parnaso la somma de' tributi e delle angherie che pagavano a' prencipi loro. Comparvero tutti, come avea commandato Sua Maestà, e ognuno portò i suoi dazi <add resp="ed">e</add> gabelle: e in estremo i prencipi cristiani s'arrossirono, che i popoli de' Turchi fossero meno oppressati di quello che erano i loro; e molto rimase attonito Apollo in vedere quante invenzioni, quante sottigliezze aveano trovate i prencipi per cavar denari da' popoli loro, e in estremo biasimò che quasi tutte fossero poste sopra cose necessarie al vitto degli uomini, e che fossero le delizie e altre cose superflue e che si dovrebbero come perniciose proibire dagli Stati, esenti da quei pesi, che dovrebbero ad esse solo addossarsi: onde si cagionava che il maggiore era posto sopra le spalle di chi meno poteva portarlo: cosa tenuta empia appresso tutte le nazioni e pur esercitata da tutte. Molto esenti si videro i Germani, cosa che cagionò in molti onorata invidia, e fu degna d'ammirazione la nazione olandese e zelandese, che, per non portar la sella de' Spagnuoli, si fossero da essi posto il basto con una carica indosso da somaro. Aggravatissimi si mostrarono gli Italiani, ma quei del regno di Napoli mostrarono pagamenti eccessivi fatti <add resp="ed">al re</add> e da un'altra parte mostravano quei che erano forzati pagare al baron loro, di modo che voltò la faccia Apollo in altra parte per non veder cosa tanto sporca e lugubre, che i prencipi cristiani fossero diventati peggio dei barbari nel voler angareggiare il suo popolo con nuove gabelle e nuove imposture, come ogni giorno si vede. S'eclissò il sole e venne un globo di nuvole, che portò via Apollo, il quale lasciò un puzzare di caligine tanto grande, che i medesimi prencipi restarono molto meravigliati al vedere che Apollo l'avesse così vituperosamente maltrattati.</p></div2>
<div2 type="capitolo">
<head>Ragguaglio LXXXIX</head>
<argument><p>Apollo proibisce a' prencipi, che non tengano stillatori o lambicchi in casa.</p></argument>
<p>Percioché da pochi mesi in qua si sono scoperte in questo Stato di Parnaso diverse malattie, le quali cagionano in alcuni una straordinaria lassitudine con frequenti agitazioni: in molti una febre tenace che appena si conosce al polso, con mostruose inappetenze: in altri travagli grandissimi di stomaco con sete ardentissima: e non trovandosi da' medici non solo rimedio, ma la vera cagione di questi mali, d'ordine d'Apollo fu fatta ultimamente congregazione avanti il grande Esculapio de' medici più principali, greci, latini e arabi, dove, dopo lunghe e dottissime dispute, percioché di questi mali non erano oppressi altri che uomini insigni e odiati da prencipi grandi, fu dubitato se le presenti infirmità potevano cagionarsi da veleni artificiosissimi e potentissimi. E non solo dagl'intomi, che chiaramente si vedevano ne' mali, e dal vedersi che alcuni prencipi moderni pongono sommo studio in provedersi di eccellentissimi stillatori, a' quali fanno lambiccar altro che acqua rosa, tutto a fine di atterrar quei soggetti pericolosi e odiosi con le machinazioni occulte de' veleni, che non possono atterrare e levarsi dinanzi agli occhi con la violenza dei pugnali tanto scandalosa, Sua Maestà, essendo ancor ella concorsa nel parere della congregazione, ieri mattina fece nei pubblici rostri pubblicare rigorosissimo editto, nel quale si proibiva a' prencipi che sotto qualsivoglia colore non dovessero in modo alcuno tenere in casa o fuori stillatori o lambicchi, ma che lasciassero simile esercizio in mano alli empirici e speziali, essendo cosa bruttissima il coniar la notte le monete false, e ricoprir poi così scelerato delitto col stampare il giorno a botteghe aperte le medaglie delle corone.</p></div2>
<div2 type="capitolo">
<head>Ragguaglio XC</head>
<argument><p>Apollo, per maggiormente accendere il fuoco della carità paterna in alcuni padri di famiglia, fa rappresentar loro uno spettacolo di somma pietà.</p></argument>
<p>Poiché il mondo tutto ne' suoi costumi tanto si è depravato, che chiaramente si conosce che gli uomini non solo della propria riputazione, dei loro beni e della salute della loro vita, ma fino si sono scordati di quell'ardente amor paterno verso i figlioli, che nelle più crudeli fiere che si trovino sopra la terra è tanto intenso, Apollo, per dar rimedio a tanto disordine e per accendere nei padri di famiglia il fuoco della paterna carità, sono già molti anni che instituì in Parnaso l'uso che ogni sesto lustro con qualche accomodato esempio il genere umano fosse ammonito ad amar i figlioli; e ieri, primo giorno di settembre, fu celebrata tanta solennità, alla quale essendo concorsi tutti i padri di famiglia, con pompa molto grande fu loro mostrata una chioccia con trenta pulcini che ella avea seco, e ad ognuno fu fatto conoscere ch'ella era madre distrutta e spelata, mentre i suoi figlioli anco in numero tanto grande erano grassi e ben vestiti di penne; per il qual esempio di somma carità talmente si commossero i padri di famiglia, che grandemente si vergognarono in cosa di tanto rilievo essere avanzati dagli animali bruti; onde molti tavernieri, infiniti giocatori, tutti i puttanieri e concubinari e indicibil numero di padri oziosi talmente abbandonarono i brutti vizi ne' quali si conobbero immersi, che Catullo rimandò il suo già delizioso passero a Lesbia, Ovidio scacciò da se la sua Corinzia, e molti in quell'atto si videro compunti da tanta carità, che fino posero mano ai coltelli per svenarsi a fine di pascer con il sangue proprio quei figlioli che prima aveano abbandonati; e non pochi furono quei che ai macellari offerirono le carni loro a sette quattrini la libra perché ella servisse per cibo de' loro figlioli quando ne avessero avuto bisogno. E allora fu che la moglie di un famoso poeta napolitano si vergognò della sua vanità di esser veduta andar per le strade vestita alla ricca, con il manto di seta da baronessa, mentre i suoi figlioli, che a guisa di paggi le andavano inanzi facendole corteggio, eran senza le scarpe e le calzette. Gran meraviglia diede a tutti i letterati di Parnaso la molta commozione di animo che nei padri di famiglia cagionò quello spettacolo e per il frutto grande che fece; e percioché molti considerarono che, se più spesso fosse stato reiterato, nei padri viziosi averebbe parturita emendazione maggiore, fecero istanza a Sua Maestà che il troppo lungo spazio di trent'anni fosse abbreviato. A questa rispose Apollo che quelle cose, le quali straordinariamente commovendo l'animi altrui gl'incitavano ad operare azioni virtuose, faceva bisogno fossero tenute in somma riputazione e molto di rado mostrate al pubblico, per lo bruttissimo vizio che regna negli uomini di domesticarsi per la frequente pratica con ognuno e di tener poco conto poi di tutte le cose sacre e profane, che debbono aversi in somma venerazione. Per lo qual solo abominevolissimo difetto, affermò che lo stesso immortale Iddio si era fatto invisibile agli occhi nostri, benissimo conoscendo Sua divina Maestà, che se una sola volta si fosse lasciato veder da noi, averemmo fino ardito di far con esso il fratel carnale.</p></div2>
<div2 type="capitolo">
<head>Ragguaglio XCI</head>
<argument><p>Molti de' maggiori prencipi dell'universo, essendo comparsi avanti Apollo per querelarsi d'una opinione suscitata ultimamente da alcuni letterati circa il mestier della guerra, da Sua Maestà riportarono poco grata risposta.</p></argument>
<p>Sono palesi agli uomini d'ingegno migliore gli artifici che del continuo hanno usato molti prencipi dell'universo, accioché vivamente s'inserisca nel cuor delle genti, che la più onorata ventura che nato di spirito grande possa bramarsi in questa vita è il morire con l'armi nelle mani combattendo in una fazion di guerra; la quale opinione con persuasioni tali hanno predicata tra' populi alcuni letterati invitati dai ricchi salari, che sono stati loro constituiti da' prencipi, che hanno indotto il mondo a fermamente credere il mestier della guerra esser il più nobile che <add resp="ed">si</add> possa esercitar da coloro che vivono sitibondi della vera gloria e che qualsivoglia ignorante e vizioso malnato mascalzone, purché sappia menar ben le mani e abbia cuore di esser un omicida, solo col cinger la spada e toccar il soldo diventi protonobilissimo e meriti il titulo di molto illustre; e sono arrivati tant'oltre nelle lodi, che non solo hanno avuto ardire di paragonarsi, ma fino di preporre la professione del soldato agli studi stessi gloriosissimi delle sacrosante buone lettere, e per lo contrario non si sono vergognati di dire che il cercare di protelar la vita agli ottanta anni per gustar lungamente di questo mondo, creato da Iddio colmo di tante delizie, che lo starsi a casa a godere delle commodità, l'attendere alla procreazione e alla educazione de' figliuoli sia risoluzione di animo codardo, d'ingegno vile. Dalle quali persuasioni indotta, non solo la vil canaglia tanto atta ad esser aggirata, ma la più insigne nobilità dell'universo, si vede abbandonar la moglie, i cari figliuoli, la patria, gli amici, e consumar alle guerre le sostanze proprie per la speranza di depredare le ricchezze altrui; e ciò con tanta baldanza, che la lacrimevol resoluzione di andare al crudelissimo e certissimo macello della guerra si prende non solo senza paura e mestizia, ma con stupendo coraggio e allegrezza, onde la stessa spaventevolissima morte, ultimo terrore dei viventi, in tanto non è più temuta dalle genti, che più tosto è da esse incontrata che fuggita; tutte cose che chiaramente fanno conoscere ad ognuno quanto il rubbare sia dolce al gusto di ogni qualità di persona, poiché non solo i forfanti, ma i nati di nobil sangue ancora vi applicano gli animi, quando mestieri tanti vergognosi <add resp="ed">ognuno</add> può esercitare senza esser riputato infame, senza corre<add resp="ed">r</add> pericolo certo di andare in su le forche.</p>
<p>Questa così sciocca e crudel opinione talmente alcuni anni sono dispiacque a molti saggi e onorati virtuosi, che per liberar il genere umano da così falsa e perniciosa credenza cominciarono pubblicamente a predicare con evidentissime raggioni che la vera reputazione degli uomini sta tutta posta in forzarsi di vivere onoratamente, non in cercar di pazzamente morire; opinione la quale di modo è entrata nel cuor di molti, che non solo i più accorti soggetti della nobiltà, ma anche infinita moltitudine del vil popolo l'ha ammessa nell'animo suo, di maniera che, avendo gettate le arme nei cantoni, alcuni hanno impiegato l'animo allo studio delle buone lettere, altri alla cura delle cose famigliari, e molti nelli traffichi e alla dilettevolissima agricoltura, mercé che il veder nelle guerre tante uccisioni degli infiniti che le frequentano e i pochi che ne tornano, tanti dispendi di quei che vi vanno ricchi, vestiti di oro e di seta, e se ne partono disfatti, nudi e scalzi, e la lacrimevol perdita che hanno fatto dell'onor di casa coloro che vi hanno lasciato le mogli, li figliuoli e le sorelle giovani per andar a cercar fuori nuova riputazione e quasi miglior pane che di grano; e insomma il vedere che si va alla guerra cantando e se ne ritorna piangendo ha di modo aperto gli occhi alla gente orba, che l'arte militare, prima avuta in grandissimo pregio, ha totalmente perduto il suo credito ed è stata scoperta una pazzia, una mera bestialità, una alchimia non meno falsa che perniciosa inventata dagli astuti prencipi per poter con il sangue e con le sostanze de' loro populi occupar gli Stati altrui. Ond'è che quei, che credono quest'ultima tanto vera quanto utile e onorata opinione, tengono il mestier della guerra non solo per sceleratissimo, ma liberamente dicono il soldato altro non esser che un assassino di strada permesso dal prencipe: e si vedono di quegli sciocchi, che si lasciano tanto aggirare dagli artifici degli uomini scaltriti, che si conducono a far la brutta pazzia di vendere per un giulio il giorno, così mal pagato come largamente promesso, l'animo e il corpo. Per lo che, correndo quasi tutto il mondo dietro a questa nuova opinione, si vede che i prencipi hanno grandissima penuria d'uomini di stima che li sequino nelle guerre, di modo che, non arrolandosi altro che mascalzoni usciti dalla più bassa plebe, oziosi e tumultuosi, a' quali è venuta in odio quella vita, che non sanno in che impiegarla e che vogliono più tosto morir di ferite che di fame, ammassano eserciti di canaglia inquieta, che l'empie di sedizioni di persone vili, che prima fuggono l'inimico che l'abbiano veduto in faccia. I prencipi, accioché opinione ad essi tanto strana non facesse impressione maggiore ne' cuori degli uomini <add resp="ed">...</add>, ma poiché si sono chiariti ogni opera essere indarno, per rimediare all'imminente rovina che veniva loro addosso deliberarono ultimamente di ricorrer per aiuto ad Apollo, avanti il quale essendo molti di essi comparsi, con lunghe querele si dolsero della nuova opinione, che dissero da alcuni sediziosi esser stata seminata nel mondo, la quale percioché mandava a terra tutta quell'arte militare, che era il vero istrumento da mantenere e conquistare gli Stati, domandavano che fosse da Sua Maestà dichiarata erronea, falsa e bugiarda, e che si minacciassero pene gravi a quei che l'avessero predicata e creduta. Rispose allora Apollo, che in negozio di tanta importanza al genere umano non voleva, come era suo costume, per bocca de' suoi sacerdoti dar le risposte equivoche o con parole scritte nelle frondi dei cavoli, ma liberamente facea sapere non meno ad essi che al mondo tutto il mestier della guerra esser gloriosissimo all'uomo che si esercitava per propagazione della vera religione e per libertà della patria, vituperosissimo e bestiale quando le armi si cingevano per farsi con esse nelle guerre offensive ministro dell'ambizione di un prencipe; e che allora in particolare egli era in colmo vergognoso e infame, quando altri guerreggiava al soldo di potentato straniero. Esarsero a questa dichiarazione di Apollo i prencipi e replicarono a Sua Maestà con quella più efficace istanza che si richiedeva in negozio per essi di tanto rilievo che si degnasse, senz'altra distinzione di guerre giuste e ingiuste, sottigliezze inventate da scrupolosi sommisti e dai pedocchiosi pedantuzzi, dichiarare che l'arte militare era esercizio nobilissimo, virtuosissimo e proprio di re, poiché non si davano <foreign lang="lat" rend="italic">in rerum natura</foreign> guerre ingiuste, non solo perché la raggione delle genti admette l'ipoteca speziale della spada sopra tutti gli Stati ne' quali ella può adoperarsi, ma perché gli stessi letterati hanno confessato esser veridica la sentenza d'oro di Tacito, che: "<foreign lang="lat" rend="italic">in summa fortuna id aequius quod validius</foreign>", essendo le leggi e i paragrafi stati inventati per dar le vigne e le case ai privati e il tribunale dell'armi per terminar le controversie dei regni, le quali con poco decoro si giudicarebbono dalla giustizia amministrata dalli spelati dottoruzzi, ma con molta reputazione si decideno con la violenza della spada maneggiata da quei re grandi, che non hanno paura delle tele dei ragni; e che le facoltà dei privati si consegnano a chi ha in esse migliori ragioni, e gl'imperi e i regni giuridicamente sono di chi più può. Si intende per cosa certa da quei che si trovarono presenti a questo atto, che la Maestà d'Apollo all'impertinenza e sfacciata replica di quei prencipi si alterò talmente, che la sua sempre risplendente faccia non altrimenti si turbò, che se la luna, togliendoli la consolazione di puoter compitamente rimirar e illustrare l'amenissima regione de' viventi, gli avesse fatto patir l'agonia dell'eclisse; onde con volto di vivo sdegno rispose a quei prencipi le seguenti parole: — Voi sapete, monarchi, che dal gran Iddio siete stati constituiti rettori dell'universo per comodo e sicurezza de' populi, accioché difendiate il debole dagli insulti della plebe sediziosa, e perché manteniate quella tranquillità e quiete tra gli uomini che è l'ultima felicità loro; quindi è che tutte le vostre azioni doverebbono drizzarsi alla meta del pubblico bene, ricordandovi che non la servitù, ma la tutela de' populi vi è stata concessa, e che non i cittadini vi sono stati dati per vostro servigio, ma voi per commodo e benefizio de' cittadini sete stati eletti prencipi; le quali cose avendo voi poste in dimenticanza, per ambizion di regnare avete empiuto il mondo d'una bruttissima confusione, con tal roina degli ordini santissimi stabiliti dalla providenza divina per felicità del genere umano, poiché non estinguendosi giammai in voi l'ardente sete del dominare, armate del continuo per occupar gli Stati altrui molti de' vostri sudditi, i quali perché non si spaventino di commettere per vostro benefizio quelle empietà e sceleratezze che tanto sono proprie delle guerre, il nome di vituperoso ladrone, che meritano quei che vi seguono, avete mutato in quello di onorato soldato, e con gli artificiosi aggiramenti vostri avete ridotti i populi a tanta semplicità, che il rubbare, così vituperosissimo in un privato, da essi è stimato virtù eroica in un re e azione onorata il commetter in compagnia del prencipe quegli eccessi, che è tanto vituperio far soli. Onde è che riputandosi gli furti degli Stati altrui gloriosi acquisti, avete proposti premi onorati ad azioni che meritano ogni vergognoso castigo, ed è giunta a tal termine la vostra esecranda temerità, che non vi siete vergognati di far voti e fabricar tempii a Dio per le vittorie de' vostri latrocini, commessi con tanto spargimento di sangue umano, invece di placar Sua Maestà per l'innumerabili miserie e calamità, per l'estreme carestie e pestilenzie, per gl'incredibili danni e impatibili ruine, per i crudeli omicidi che si fanno con manifestissimo pericolo della perdita dell'anime, per i sacchi e incendi, per le disabitazioni delle città, per i stupri e adultèri e per gli altri infiniti mali che nascono dalle guerre. Ma quello che avanza tutti gli eccessi è la diversità delle religioni, che, non per ignoranza che abbiate della verità, ma per cagion di dominare avete introdotta tra' populi, percioché questi <add resp="ed">pretesti</add> vi acquistano seguito, e dànno titolo apparente di giustizia per occupar gli Stati, e tra gli uomini di natura sociabili generano quegli odi intestini, che gl'inducono a combatter con rabbia canina e a sentir sommo gusto d'ammazzarsi l'uno l'altro. E che ora vogliate che ancor io serva per ministro della vostra malizia in far creder al mondo che il vivere in pace nella sua casa sia azione meno onorata che l'andar a travagliar se stesso e altri nella guerra, che il morire in braccio de' suoi figliuoli, della cara moglie, onorato dalle lagrime de' suoi dolcissimi parenti, sia cosa meno desiderabile che, dilaniato dalle ferite, morir tra gente incognita, senza sepoltura, mangiato da' cani, e che sessanta anni di vita prudentemente si vendeno per l'infelice salario di tre o quattro scudi il mese, e insomma che l'ammazzar gli uomini alla guerra sia più onorato mestiero che procrearli a casa: e il voler che i miei gloriosissimi letterati e le sacrosante buone lettere siano ministre delle vostre imposture: e finalmente il pretendere che Iddio e gli uomini, le cose sacre e le profane servano per ruffiane della vostra inesplebile ambizione e per indur gli uomini a volentieri farsi ammazzare per voi, come se fossero vilissime bestie, sono pretensioni troppo sfacciate, troppo impertinenti. — E questo detto, percosse Apollo con la sferza i suoi veloci destrieri, fuggendo l'aspetto di quei prencipi con tanta celerità che, avendo l'aurora appunto che Sua Maestà parlava annunziato alle stelle le ventidue ore, in un subito appunto apparvero le ventiquattro ed Espero venne a dar la buona notte alle persone. Onde i prencipi, pieni d'una grandissima confusione, rimasero al buio, vergognandosi che Apollo avesse rinfacciate loro cose più sporche del brutto demonio meridiano.</p></div2>
<div2 type="capitolo">
<head>Ragguaglio XCII</head>
<argument><p>Istruzione data ad un cardinale per ottenere il pontificato.</p></argument>
<p>Un cardinale molto principale della corte di Roma quattro giorni sono con tre <add resp="ed">servitori</add> su le poste arrivò in Parnaso e, sebbene venne incognito, fu nondimeno dai virtuosi, che avevano lungo tempo praticata la corte di Roma, riconosciuto. Onde da Sua Maestà, per l'illustrissimi signori cardinali Bembo e Sadoleto fu mandato a levare dalla casa privata, dove egli faceva pensiero d'alloggiare, e gli fu dato in Apolline un appartamento reale, dove fu spesato, servito e onorato come si conviene verso un personaggio di tanta dignità. Non è mai stato possibile per alcuni giorni venir in cognizione per qual negozio egli sia venuto in Parnaso; nondimeno, avendo egli più di qualsivoglia altro frequentato la casa dell'illustrissimo cardinale Sermoneta, sommo conclavista, s'è finalmente scoperto che così gran cardinale si sia pigliato l'incommodo di così lungo viaggio solo per chiedere ad esso cardinale Sermoneta i più principali precetti che sono necessari per felicemente correre al pontificato. E sebbene la pratica è passata segretissima, nondimeno, perché monsignor illustrissimo Sermoneta fece l'istruzione di sua mano, la quale perciò che era (come è consueto de' prencipi) di pessimo carattere, fu sforzato a farla copiare; e il copista curioso e poco fedele ne serbò per sé una copia, la quale mi è capitata nelle mani ed è la seguente</p>
<quote>
<text>
<body>
<div>
<opener>"Illustrissimo monsignore,</opener>
<p>per felicemente giungere al pontificato, tra gli altri molti che si tralasciano, dovete porre in esecuzione li seguenti precetti:</p>
<p>Prima doverete esser in infinito religioso e pio verso Iddio, e far conoscer tanta virtù con larghe opere di carità verso i poveri, che acquistano altrui e l'amor di Dio e degli uomini. Vi mostrarete in tutte le vostre azioni di natura placidissima e quieta, essendo proprio di quei che s'eleggono un prencipe fuggire l'ingegni furibondi, come quei che facilmente con la bestialità loro tengono poco conto di quei che l'hanno eletto. Vi sforzarete di fuggir il nome di parziale e cercarete di mantenervi amorevole con tutti i prencipi che hanno qualche fazione, ancorché piccioli nel senato laconico, senza affezionarvi più all'uno che all'altro, e però fuggirete non solo di pigliar la protezione di essi appresso li nostri prencipi, ma d'interessarvi in negozi loro tanto ardui che vi scuoprino appassionato dell'una delle parti; e fuggirete di pigliar la protezion delli Stati de' prencipi supremi. Vi guardarete di non offender, ancorché leggermente, cardinali grandi né piccoli, essendo nell'elezione, che si deve far del prencipe, più potente un inimico per poner in disordine i vostri disegni, che cinquanta amici che vi aiutino a farvegli conseguire. Ma soprattutto osservarete il nipote del prencipe che domina, tollerando tutte le cose, più tosto che tirarvi addosso l'odio di così potente persona, percioché, sebbene i nipoti de' papi molte volte non sono bastanti con le loro fazioni per far cadere il pontificato in un loro amorevole, possono però escluder facilmente un inimico. Ponerete ogni studio in mostrarvi grato e ossequentissimo del nipote del prencipe dal quale averete ricevuto la dignità cardinalizia, percioché, oltre l'interesse d'esser aiutato da esso ne' vostri bisogni, vi acquistarete con sifatto modo di procedere l'amore universale de' cardinali, mostrandovi grato verso i benefattori; e dovrete farlo per interesse, poiché il signor cardinale di Santa Severina amarissimamente pianse l'aversi perduto per piccolissima cagione il cardinale Alessandrino. Nei concistori direte il vostro voto regolato secondo la vostra coscienza, ma però fuggirete d'irritarvi contro l'odio del prencipe con volergli far il censore addosso: fosso nel quale cadde il dottissimo cardinale Paleotto. Premerete con ogni possibil artificio ogni vostra passione, facendo ostentazione solo delle buone qualità, e non mancate mai di ricordarvi che nella corte di Roma vivono uomini, che non fanno altra professione che di perscrutare i genii de' cardinali, nel quale esercizio sono uomini dottissimi; e tanto maggiormente doverete poner in esecuzione questo precetto, quanto quei che devono elegger prencipi stimano vizi grandi anche le picciole imperfezioni; però fuggirete la frequenza dei negozi e delle visite, ché, essendosi sepolto il cardinale Montalto in una vigna, per addurvi un esempio della corte di Roma, operò che alcuni Spagnoli non vennero mai in cognizione di quell'ingegno grande, del quale se avessero avuto notizia, molto gli si sarebbono opposti acciò non arrivasse al pontificato. Per l'istesso rispetto fuggirete il nome di avaro e di mercadante, per non farvi odioso al collegio de' cardinali, i quali aborriscono simil qualità in un soggetto papabile, come fu veduto nei due cardinali della famiglia de' Cesis, Federico e Pierdonato, essendo mera infelicità d'un prelato, che è arrivato al cardinalato con offici odiosi, e mera imprudenza accettarli papi; però fuggirete come cose dannosissime i governi e ogni officio, che non solo possa acquistarvi inimici, ma che sia atto a scoprir altrui il vostro genio, o troppo severo, o troppo inetto per la piacevolezza. Farete ostentazione di quella virtù, che è desiderata nel pontefice che regna: Pio V, ancorché di santissima intenzione, disgustò il collegio de' cardinali con governarsi, nel decidere le cose criminali nonché le civili, col solo giudizio naturale, che lo indusse a far qualche severità indegna di lui; onde al cardinale di San Sisto, suo successore nel pontificato, giovò l'esser sommo iurisconsulto e in concetto d'ingegno piacevolissimo: nel pontificato del quale essendo esosa a tutti i buoni la molta indulgenza che s'usava contro quelli che travagliavano lo Stato ecclesiastico, giovò al cardinale Montalto, che gli fu successore, l'esagerazione che egli faceva contro le persone tali, del castigo de' quali egli si mostrava desiderosissimo. Fuggirete in ogni modo l'inerzia e l'esser conosciuto tale che, se vi cadesse il pontificato in mano, foste per dar il maneggio d'esso ad un altro, poiché simile difetto levò il pontificato al cardinale Sirleto; ma sopra tutte le cose avvertirete di non scoprirvi d'ingegno grande e che abbiate spiriti da re, poiché questi tali, come atti a perturbar il mondo, sono aborriti da tutti i prencipi: però mostrarete pensieri rimessi e che nel vostro prencipato vi contentarete di far acquisto di due castelletti per i vostri parenti. Fuggirete di trattare pratiche de' pontificati vivente il sommo pontefice, come quelle che non solo sono odiatissime, ma in estremo pericolose, essendo atte a tenervi addosso l'odio del sommo pontefice vivente e del suo nipote, come poco fa è accaduto al cardinale Tarugi; oltre che simili pratiche, quando sono scoverte, commovono talmente i pontefici viventi, che gli inducono a far promozioni numerose per disturbarle, come provò il cardinale Albano dallo sdegno di Gregorio XIII. E, per ciò che è costume de' cardinali, non tanto si ha risguardo alla bontà del soggetto che si deve eleggere, quanto a' parenti e agli amici e ai servidori di esso, che dominarebbono nel pontificato. Ricordatevi che al cardinale Savelli fu d'impedimento il lasciarsi governare dai conti della Genga, avuta in poca considerazione nella corte, e furono alcuni cardinali che s'opposero all'elezione del cardinal Colonna vecchio per la troppo domestica pratica ch'egli aveva con Marco Perusco, odiato per i suoi vizi universalmente; il quale i Colonnesi fecero nella sedia vacante ammazzare per levare al parente loro quell'ostacolo; e per lasciar alcuni esempi moderni odiosi, a me niuna cosa giovò più, per escludere quel mio perpetuo inimico del cardinal di Carpi, che il ricordare e raccontare a' cardinali l'insolenza dell'abbate Giulio suo fratello naturale; e per lo contrario voi vedete che al presente sommo pontefice sono stati d'aiuto la natura benignissima ed eccellentissima de' suoi fratelli, i costumi santissimi degl'illustrissimi suoi nipoti. Mostrarete nel desiderio d'arricchir i vostri nipoti pensieri bassi, che non passino quei due marchesati d'otto castella in Abruzzo, e fuggirete di mostrarvi avido di quei stati grandi, che non si trovano a comprare con denari: ché la gelosia del feudo di Parma e Piacenza indusse il cardinale Farnese a dir quelle quattro parole all'orecchio del cardinale Aldobrandino, che levôrno il pontificato a quell'ingegno grande di S. Clemente, al quale sarebbe parso poco l'acquisto del ducato di Milano.</p>
<p>Con questa sorte di vita regolarete le speranze vostre, sforzandovi d'acquistar il pontificato più con il meritarlo con le virtù dette, che in cercarlo con le pratiche, le quali, quando non sono poste in uso a suo tempo e con discrezione, non fanno altro effetto che pubblicare chi l'usa per ambizioso. Fuggirete ne' conclavi l'assassinamento che s'usa con certi, dei quali i capi delle fazioni non si servono per altro che per spaventacchi d'atterrire gl'inimici e indurli al suo volere, solendo questi tali perdere talmente la riputazione, che rarissime volte s'aboniscono i desideri loro, come fu veduto in quel santissimo vecchio di Paleotto, depresso dai suoi amorevoli, solo per essersene serviti nell'indurre Montalto a concorrere in quel soggetto che esso non voleva".</p>
</div>
</body>
</text>
</quote>
</div2>
<div2 type="capitolo">
<head>Ragguaglio XCIII</head>
<argument><p>Tutte le monarchie e republiche di Europa sono chiamate in Delo al trattato di una potente lega contro il commune inimico ottomano.</p></argument>
<p>Non i Goti, non i Vandali, gli Unni, gli Ostrogoti e gli stessi Longobardi, conculcatori del nobilissimo imperio romano, incendiari delle sacrosante biblioteche, estirpatori di tutte le buone lettere, furono mai tanto odiosi ed esosi presso la Maestà di Apollo, quanto è l'Imperio ottomano, inimico delle muse, distruttore di ogni virtù, il quale non solo l'Asia, già tanto feconda di letterati, ma l'istessa <add resp="ed">Grecia</add> madre della virtù, alimento delle sacrosante scienze, talmente ha rese ignoranti, che dove prima erano quelle provincie il miracolo delle lettere, sono ora il mostro di natura di tutte l'ignoranze. Si aggiunga che Sua Maestà tenacissimamente crede che la moderna opinione, che è entrata nell'animo di molti prencipi, che per sicuramente dominar i populi sia bene seminar tra di essi l'ignoranza, come quella che, rendendo gli uomini semplici e idioti, li rende più atti ad esser aggirati dagli artifici dei prencipi, e però invero sia creduto che ella sia mirabilissimo istrumento per ridur ogni generosa nazione a sopportar con scelerata pazienza ogni proietto servigio, sia massima, dogma e precetto uscito dall'empia e ignorante scuola dei prencipi ottomani. Ma nell'ultima pesa dei prencipi, della quale abbondantemente si scrisse i mesi passati, essendosi chiaramente conosciuto che l'Imperio ottomano, ancor egli essendo mortale, tende al suo interito e che ogni giorno più precipitosamente va mancando, la Maestà di Apollo, per vendicarsi delle molte ingiurie ricevute da così crudel nemico, fece sapere a tutte le monarchie e republiche di Europa che dovessero per tutti li 14 del presente ritrovarsi in Delo, a fine di trattare ivi e concludere una potente lega contro il commune nemico ottomano; e diede la cura di questa convocazione a monsignor Giovanni della Casa, nunzio apostolico, conoscendo che non ha l'imperio de' Turchi inimico maggiore e che più desideri l'estirpazione e la bassezza di lui, che il sommo pontefice romano. Esattissimamente pose in esecuzione monsignor della Casa quanto Sua Maestà gli aveva imposto, onde il giorno determinato comparve<add resp="ed">ro</add> in Delo, con commessive reali, i serenissimi prencipi e le eccelse Libertà di Europa: il Moscovita, il re polacco, l'Imperio con i prencipi di Germania e le Città franche vestite di broccato, la Republica di Venezia con i prencipi italiani, il re di Francia e di Spagna. Nella prima sessione dunque monsignor Giovanni della Casa, con quel suo elegantissimo dire con il quale supera l'eloquenza degli uomini, <add resp="ed">avendo</add> repetute le calamità de' populi cristiani, che vivono sotto la crudele e dura servitù de' Turchi, l'ignominia che a tutti i prencipi cristiani arreca il vedere che la patria dove Cristo, commune Redentore, nacque e dove aveva patito erano in poter de' barbari infedeli, e avendo recordato la pietà di quelli antichi Cristiani, che mille e cento anni sono tolsero a forza di armi dalle mani de' barbari Gerosolima e tutta la Soria, animò ognuno a collegarsi e a pigliar le armi contro il pubblico tiranno, abbracciando la bellissima occasione che si presentava della giovanezza del presente imperator ottomano, delle molte ribellioni che si veggono in quel tanto formidabile imperio, assicurando ognuno che per debellar lo Stato altro non mancava che armarsi e dar la spinta a chi stava per cadere. Fornito che ebbe monsignor della Casa il suo raggionamento, fu pubblicato il decreto che per tôrre le difficoltà che avesse potuto caggionare l'emulazione delle precedenze tra prencipi tanto grandi, Sua divina Maestà comandava che i primi pareri fossero detti non, come si credeva, <add resp="ed">secondo</add> l'ordine della sovranità e grandezza di ciascun monarca, ma secondo la positura dei Stati di Europa, cominciando dal Moscovito; cosa che da tutti fu accettata e lodata.</p>
<p>Cominciò allora il Moscovito, dicendo che egli aveva la guerra contro il Turco <add resp="ed">per</add> impresa santissima e necessarissima, degna del nome cristiano, ma che intraprendendosi le guerre dai prencipi o per avidità di guadagnare l'altrui, o per paura di perdere il proprio, che né l'uno né l'altro rispetto doveva moverlo a collegarsi contro l'imperator ottomano, poiché egli non si curava di occupare gli Stati del Turco, e sapevano <add resp="ed">i Moscoviti</add> che l'Ottomani non erano tanto innamorati delle lor altissime nevi, dei perpetui ghiacci, delle loro selve immense e dei frequenti laghi della Moscovia, di che egli avesse giusta cagione di temer guerra da quella nazione, che sapeva che più tosto affettava il dominio dell'Italia, madre delle ricchezze, fucina dell'oro, scrigno dei tesori, stanza della fecondità e dell'abbondanza delle delizie umane; e soggiunse che i Moscoviti non volevano in compagnia d'altri per nemico colui al quale non potevano con le armi far resistenza a solo a solo; e che l'occupare gli Stati in compagnia d'altri a quei prencipi che più possono, era un pascersi di vomitativi, non di cibi che si convertano in buon nutrimento vitale. Però non volevano con le arme <add resp="ed">altrui</add> acquistar quello che vedevano di non poter guadagnar soli, conoscendo benissimo con molti casi seguiti, che quei prencipi grandi erano poi stati bruttamente bastonati come prima essi erano stati maltrattati, mercé che le leghe erano di corta vista, belle nell'apparenza, brutte nella sostanza, allegre nel principio, lacrimevoli nel fine e allora appunto che la gelosia delle cose private ha esterminato dal cuor dei prencipi collegati gli oblighi de' giuramenti e della fede pubblica. Tutte cose che tanto più rendevano perplessi gli animi de' Moscoviti, quanto essi sapevano che le leghe dai prencipi sagaci molte volte si faceano più per aver occasione di rovinar gli amici, che per debellar gl'inimici, essendo il fine di molti por i compagni nei balli, nelle tresche e nei garbugli, e abbandonargli poi nei maggior bisogni e allora appunto che più si doverebbono menar le mani per aiutarli; però molto bene erano le leghe rassomigliate a quei bellissimi fiori, che non fanno frutto né rendono buon odor alcuno, mercé che elle non hanno di specioso che la trattazione, e la conclusione senza frutti di impresa alcuna, mercé che i prencipi assaltati dalla lega sanno disciorla con l'arme potente di dare soddisfazione ad uno de' collegati rivoltando la collera con l'altro abbandonato; però che ognuno cavasse il granchio dalla buca con le mani proprie, poiché essi non erano così poco prattichi delle cose del mondo, che volessero per salute d'altri esporre se stessi a pericoli grandissimi e far ridere de' fatti loro i Polacchi; che il Turco era loro vicino, dal quale potevano ognora essere offesi, e che i Germani, i prencipi italiani, i Francesi e i Spagnoli, a' quali nelle loro disgrazie erano necessitati chiedere aiuto, si ritrovavano tanto lontani, che prima l'ammalato sarebbe morto, che la medicina del soccorso fosse giunta per liberarli dalli travagli; e che, nella disgrazia di tanto assassinamento di esser abbandonati nei maggior bisogni dagli amici, era ridicola vendetta pubblicar con i manifesti e con le querele gli amici collegati per ingrati, disleali e crudeli.</p>
<p>Fornito che ebbe il suo ragionamento il Moscovito, il quale fu spiacevolissimo a molti, la Monarchia di Polonia con gravi parole disse che i Polacchi vivevano in buona pace con i Turchi, in tanto che la grandezza di quella Monarchia era instromento della quiete loro; che, se si trovava alcun prencipe che avesse giusta cagione di timore dell'Imperio ottomano, se ne liberasse e, potendo, se ne assicurasse da sé, ché essi non intendevano in modo alcuno far proprie le paure degli altri; e che non volevano con il potente medicamento di una nuova guerra commovere qualche brutto catarro, poiché le purghe fatte fuor di tempo per i mali che si temono, molte volte hanno accelerato quelle infirmità, che o non sarebbono venute mai, o dopo grandissimo tempo. Però, se la casa d'Austria, per lo solo beneficio della quale essi conoscevano che si concertavano le novità di quelle leghe, voleva assicurarsi dell'Ungheria, che si armasse e difendesse le cose sue, poiché i Polacchi, che si trovavano in buona salute di una sicura pace con gli Ottomani, non volevano sorbire l'amara medicina d'una pericolosa guerra per risanar altri. Però erano risoluti non attaccar il soffione a così feroce toro e irritare i cani che dormivano, perché avevano giusta cagione di dubitare di esser nel maggior fervore della guerra venduti dall'Austriaci con una nera pace avvantaggiata che avessero fatta con il Turco, molto avvantaggiata per essi, avendone escluso i Polacchi; e per non parer di dir di cose fuor di proposito, adducevano l'esempio infelicissimo de' Fiorentini, primi amici e veri fratelli giurati dei Francesi; e pure dal re Francesco, ancorché prencipe della magnanimità e delle azioni eroiche, per aver i figliuoli che si trovavano ostaggi in Spagna, furono esclusi dalla pace ch'egli fece con Carlo V imperatore, mercé che la carità di riaver i suoi figliuoli e l'amor delle cose proprie toglie la memoria ad ogni virtuoso prencipe degli interessi degli altri, ancorché amici benemeriti; onde i miseri Fiorentini furono poi così crudelmente bastonati dalli Spagnoli, arrabbiati contro quella republica che aveva ostinatissimamente seguitata sempre l'amicizia de' Francesi. Quanto agli acquisti che si proponevano loro della Podolia, Moravia e Valacchia, facevano sapere che essi erano ranocchie viziose, che conoscevano l'amo che si ascondeva sotto quel boccone, e che era loro purtroppo noto che la casa d'Austria non era innamorata della grandezza de' Polacchi; e in ultimo dissero che Massimiliano era vivo, che le pretensioni dei regni non si abbandonano né si scordano mai, e che Sigismondo Battori, già prencipe di Transilvania, serviva loro (come doveva servire ad ognuno) per rarissimo esempio di quanto importi far leghe contro un potentissimo nemico con un altro prencipe, che ha pretensione nei proprii Stati; e che, essendo le leghe fatte con santissime parole e con diaboliche dislealtà di fatti, erano risoluti di preporre la pace sicura alla guerra dubbiosa e di non voler più collegarsi con i nemici per far guerra ai pochi amorevoli.</p>
<p>Queste furono le parole della Monarchia di Polonia, le quali stomacarono i buoni, diedero meraviglia ai saggi. Onde allora l'Imperator romano, convalescente d'una pericolosa infirmità che aveva avuto poco tempo prima per un pericoloso umore che se gli era mosso d'una brutta sollevazione de' suoi populi, disse con voce molto debole e affannata, che era noto a tutti i prencipi di Europa ch'egli per lo spazio di più di settant'anni aveva sostentata crudelissima guerra contro il commune inimico ottomano e che con profusione grandissima di tesori e di sangue umano era stato l'antemurale del populo cristiano; e se bene non aveva riportato vittoria dal commune nemico, li pareva di aver vinto con aver raffrenati e impediti quei grandi acquisti, che averebbono fatto gli Ottomani, se egli non si fosse opposto loro; percioché i prencipi italiani gli pareva che dovessero aver obbligo a lui, se a quell'ora il Turco non si ritrova<add resp="ed">va</add> sotto le mura di Padova e di Ferrara; ma che le cose erano ridotte a tale termine che, sì come i mali lunghi ancorché leggeri atterravano qualsivoglia robusta complessione d'uomo, così l'Imperio si era ridotto a tanta debolezza di forze, che era forzato chiedere <add resp="ed">tregua</add> all'inimico e rinunciar prudentemente per non precipitar le cose sue con l'ostinazione, quando dai prencipi cristiani egli non fosse soccorso con l'unione delle forze d'una potente lega, unico remedio per debellare il pubblico nemico del crudel tiranno ottomano; e se bene la pietà che dovevano aver verso Iddio per la difesa della religion cristiana doveva movere i prencipi di Europa ad armarsi, nondimeno egli ricordava ad ognuno gli proprii interessi: però mostrava loro l'incendio della guerra d'Ungheria, il quale, devorato che avesse quel regno, era per avventarsi nelle parti più interne della Germania, della Polonia, e per aprirsi la strada al dominio d'Italia; il dominio della quale anco i Turchi, ignorantissimi di tutte le scienze eccetto che del mestiero della guerra e dell'arte del dominare, sanno che dà la monarchia universale. Ricordava ad ognuno che la Tracia, la Bulgaria, la Macedonia e l'Epiro ben presto piansero le calamità delle provincie d'Asia, delle quali o si risero da principio o fecero poco conto, quando erano dalle armi degli Ottomani soggiogate; e sì come quel medesmo fuoco che abbrugiò i Traci, i Bulgari, i Macedoni e gli Epiroti presto si avventò nella Bosna e nella Servia e nell'Ungheria, così il medesmo incendio era per abbrugiare tra breve tempo gli Stati di quei prencipi che vi si scaldavano; però ricordava a ognuno e, quando la sua dignità lo permettesse, pregava tutti i prencipi a correre ad estinguere il fuoco della casa d'Austria per assicurare la propria, ricordando ad ognuno che non dovevano tanto temere della potenza della casa d'Austria, sì che disprezzassero quella de' Turchi.</p>
<p>Dopo che ebbe così detto l'Imperio, i prencipi laici di Germania e le Città franche dissero: — Voi sapete, serenissimi monarchi, che fino al tempo della recolenda memoria di Ferdinando la casa d'Austria possedé l'Ongheria sino a Belgrado e la Transilvania tutta; e nondimeno la Polonia, la Germania e tutti li prencipi d'Italia non quietôrno mai fintanto che non la fecero perdere e non la diedero in poter de' Turchi; e se gli antichi nostri stimarono cosa men dannosa il perder Vienna che l'acquistar Buda, qual ragion vuole che noi, loro successori, ci governiamo con diversa prudenza? Forse perché la casa si è indebolita con gli ori del Perù, con l'acquisto del regno di Portogallo e con le dissensioni che con tanti speciosi pretesti di religione ha saputo seminare nella Francia, unico ostacolo della grandezza de' Spagnuoli e singolarissimo sostentamento della libertà nostra? Ché niun'altra azione della casa d'Austria fa meglio conoscere agli uomini i pensieri grandi, che ella ha alla monarchia universale, che l'aver con tanta ostinazione e con tante machinazioni cercato di seppellir viva l'immortale Monarchia de' Francesi, che ne mantien vivi. Santissima è la guerra contro gl'infedeli: per tale la riconoscono i Germani: ma fa bisogno aprir gli occhi e assicurarsi che ella non serva per istrumento da soggiogare i Cristiani; e che i Spagnuoli sappino cominciar le guerre con i paternostri e fornirle con le biastemie ne è chiarissimo esempio la santissima guerra fatta contro i Mori di Granata, che si convertì nel sceleratissimo sacco di Roma e nel fragello che soffriscono molti Italiani della crudel servitù di Spagnuoli; ché, per non incorrere nelle medesme calamità noi Germani, spaventati della grandezza del nostro imperatore Carlo V, potente per li Stati patrimoniali della Germania, per il dominio della Fiandra, per tanti regni della Spagna e per li Stati d'Italia, poiché il chiamar il Turco in nostro aiuto era atto di disperazione, risoluzione di saltare dalla padella nelle bragie e il cacciare un chiodo nella tavola della nostra libertà che non si potesse giammai più cavare, non, come hanno <add resp="ed">detto</add> molti ignoranti, scandalizzati dei costumi dei preti, non per dubio di fede, ma per mera ragione di Stato, per fortificarsi contro la potenza di casa d'Austria, cresciuta al termine di tanta altezza, i nostri maggiori inventarono la moderna eresia, con la quale rubbarono i vassalli alla casa d'Austria, poiché non poterono con le mani tôr loro i Stati: onde così abborrirono il dominio di Carlo V, già fatto forastiero, <add resp="ed">che</add> diedero l'anime nella perpetua servitù del diavolo per liberare i corpi dalla schiavitù delli Spagnuoli. Però, quando la casa d'Austria...</p></div2>
<div2 type="capitolo">
<head>Ragguaglio XCIV</head>
<argument><p>Per morte e assenza di molti senatori in diversi carichi essendosi grandemente scemato il real senato di Parnaso, Apollo lo supplisce fino al numero consueto.</p></argument>
<p>Essendo stati eletti de' diversi popoli circonvicini di questo Stato di Parnaso per loro prencipi, come più volte si è scritto, alcuni eminenti soggetti del real senato d'Apollo, per la morte e assenza di molti altri, che continuamente vengono adoprati negl'importanti governi delle città e provincie di questo Stato, si è talmente diminuito il senato di Sua Maestà, che ella pigliò ultimamente ferma resoluzione di supplirlo sino al numero consueto. Onde, essendosi penetrata la mente d'Apollo, molti senatori corsero subito a Sua Maestà, la quale è stato riferito che rimase di essi molto scandalizzata, poiché consumôrno la udienza piuttosto in suggerire i difetti di questo e di quello, che in ricordare i meriti e le virtù de' buoni, e che gli apportò nausea il vedere che quei senatori, nel proporre qualche soggetto, apertamente mostravano d'aver riguardo maggiore alla propria passione che alla reputazione di lui e di quell'eccelso senato; ma sopratutto dicono che Sua Maestà restasse indicibilmente stomacata d'alcuni prencipi, i quali da' loro ministri e residenti per proprii interessi facevano rabbiosamente perseguitare molti soggetti conosciuti da ognun meritevolissimi, non odiando in essi altro che un insigne valore, un'esperimentata prudenza; e parve a Sua Maestà cosa esecranda che da quei fosse più avuta in sospetto la virtù, che odiati i vizi nelle persone che dovevano essere esaltate.</p>
<p>S'intende anche per cosa certa che un moderno politico passò tant'oltre con la sua temerità e arroganza, che ebbe sino ardire di dare per eccellente consiglio a Sua Maestà, che un prencipe, nel supplire un senato ch'abbia molta autorità, come questo di Parnaso, deve per interesse della sua grandezza primieramente porvi persone inette, ma però segnalate in quella bontà che può essere facilmente aggirata. Di più, che deve fuggire uomini nobili e insigni nelle buone lettere, poiché questi non si lasciano menare per il naso, ma pare che siano nati solamente per comandare e per seguire nelle deliberazioni la propria, non l'altrui volontà; oltre che pretendono tanto di loro istessi, che ricevono ogni grazia come dovuta alle virtù e alla nobiltà loro. E che, il sommo gusto che altri ha di beneficare gli uomini stando posto in vedere molti che si chiamano obbligati, migliore conseglio era esaltare persone tolte dall'istessa immondizia della plebe e di mediocrissima letteratura, poiché questi, riconoscendo ogni loro fortuna dal prencipe, sempre li vivono maggiormente obbligati, ricordandosi più de' benefici, ché sanno di meno meritarli. E che, quando negli uomini di vil sangue e ignoranti regnasse l'ingratitudine, ella vien frenata da un rispetto gravissimo: cioè che, essendo questi ne' senati solamente stimati per la grazia che posseggono del prencipe, si guardano di non la perdere, per non esser poi mostrati a dito. E che gl'ignoranti, lasciandosi facilmente aggirare, rarissime volte s'oppongono alle resoluzioni de' prencipi con li scrupoli del giusto e dell'onesto. Ricordava costui di più che l'uomo ignobile, privo degl'interessi grandi, ammette solo nell'animo suo quelli del prencipe, ove il nobile è per l'ordinario infettato da' parentadi e dalle aderenze antiche, onde riesce, dopo esser stato esaltato dal prencipe, come una di quelle impudiche femine che, maritandosi, gran cosa è che conservino l'animo casto verso il consorte loro. Perocché poneva in considerazione a Sua Maestà, che dovesse fare scelta di molti familiari e confidenti suoi, ancorché ignoranti e nati plebei, ché ottimamente ha provveduto ad un senato quel prencipe che vi ha posto persone le quali siano per sempre seguire la volontà di lui nelle deliberazioni importanti.</p>
<p>Dicono i più domestici di Apollo ch'egli ebbe in tanto orrore i ricordi di così empio politico, che alterossi di grandissimo sdegno e gli comandò che fra il termine di due ore sfrattasse di Parnaso e che andasse altrove a vender così maligne e scellerate imposture, colle quali egli sapeva che ne' tempi moderni molti suoi pari avevano posti in grandissima difficoltà quei che avevano dato lor fede. Poiché, quando i prencipi per lo proprio interesse non curano di precipitare il pubblico bene, le loro azioni sono sovvertite da quel Dio che punisce i consigli degli appassionati; e che quel prencipe provvedeva prudentemente il suo particolare interesse, che assicurava l'utile universale, non raccogliendosi dall'azioni frutti migliori che la riputazione d'aver bene operato; e che chi consigliava altrimenti era sempre micidiale della gloria e talvolta della vita de' prencipi, molti de' quali, essendosi lasciati accecare in sifatte occasioni da' consegli de' moderni politici e avendo poi col tempo conosciuto la bruttezza e viltà delle loro azioni, erano morti di puro dolore; e che, quando il nudo e privato interesse debba essere la scorta del prencipe in quella occasione e il solo riguardo d'aver soggetti obbligati, faceva bisogno accapar solamente uomini insigni per lettere e per nobiltà, poiché, essendo la gratitudine virtù principalissima, per certo ella si trova molto più negl'animi de' nobili, nati per l'ordinario virtuosi e costretti da doppio vincolo a proceder virtuosamente, nascendo questi e vivendo nel cospetto delle genti per la gloria, così come i plebei per gl'interessi. Che nell'ingrandire una persona bassa si faceva acquisto d'un uomo solo, ma con l'esaltazione d'un nobile s'obbligava il prencipe numerosi parentadi, da' quali, come da fertilissimi campi, si raccoglieva la messe abundantissima d'un'infinita gratitudine. Che nel beneficare un ignobile si perdeva il beneficio con la morte di lui, ma esaltandosi un nobile passava la memoria di quel beneficio a' suoi posteri, i quali, avendo continuamente nella loro casa soggetti grandi, facevano segnalate dimostrazioni di gratitudine dopo le centinaia d'anni. Che in quanto poi al far scelta d'uomini eminenti nelle buone lettore, disse che egli rimaneva sopramodo maravigliato dalla sciocchezza di quei prencipi, i quali si davano ad intendere di trovar maggior gratitudine in un bufalaccio ignorante, il quale nemmeno conosca la grandezza del beneficio, che in un letterato, il quale, avendo fatto l'abito nelle virtù che portano seco la scienza, non sa né può essere ingrato; e che il maggiore contento che ricevesse un prencipe, da non paragonarsi con tutti gl'interessi umani, era il veder nel senato soggetti grandi eletti da esso, che sempre ragionino con dottrina, sempre consiglino con prudenza; e che egli sopra tutte le cose aborriva l'afflizione che proverebbe, d'aver posto in senato certi Arpocrati, che col perpetuo tacere mostrano più la balordaggine del prencipe che la propria ignoranza. Disse poi che non dovea in modo alcuno desiderar l'inezia nei suoi senatori, come quei che pretendevano solamente di consigliare e non di comandare, e che egli amava soggetti tali che l'ammonissero con la sagacità de' pareri a non commettere errori, non che con l'ignoranza o con l'adulazione l'aiutassero a precipitare. E finalmente disse che un prencipe nel negozio importantissimo del supplire un senato, se errava, provvedendolo d'uomini indegni, meritava piuttosto nome di maligno che d'imprudente.</p>
<p>Fu dunque fatta l'elezione de' senatori, numerosa e onoratissima di soggetti tutti insigni per eminenza di sapere, per nobiltà di sangue, per bontà di costumi, e alcuni che pretendevano quel grado solo per una certa pura bontà, come inetti e semplici non furono avuti in considerazione. Solo dei domestici fu innalzato a tanta dignità il Sanga, segretario di Stato, poiché, più necessaria essendo la segretezza d'ogni altro requisito negli affari e negozi grandi di Stato, devono i prencipi per proprio interesse proporre a questi tali i premi immensi per ricever da essi fedeltà esquisita.</p></div2>
<div2 type="capitolo">
<head>Ragguaglio XCV</head>
<argument><p><add resp="ed">La Nazion portoghese chiede che sia incisa nelle tavole di metallo del foro Delfico la fedeltà da lei dimostrata a Don Antonio e, malgrado il contrasto della Monarchia di Spagna, lo ottiene.</add></p></argument>
<p>La Maestà di Apollo, che non di altro più saporito cibo pasce l'animo suo che di azioni eroiche, per sua propria consolazione, per dar gusto ai suoi virtuosi e per accender il fuoco della gloria e la sete della riputazione negli animi di tutte le genti, sono già molti secoli che con ammirando conseglio instituì in Parnaso l'uso nobilissimo, che tutte le più gloriose azioni e le più onorate imprese, che da qualsivoglia nazione venivano operate, per eterna memoria delle genti fossero registrate in perpetue tavole di metallo nel fòro Delfico: onde è che somiglianti memorie a quei che le leggono servono in vece di acutissimi sproni per farli velocemente correr ad oprar virtuosamente. Sono già passati trenta anni che la nobilissima Nazion portoghese comparve avanti la Maestà di Apollo, al quale espose che già molti anni prima Filippo II, re di Spagna, con mano armata aveva invaso il regno di Portogallo, pretenduto da lui di ragione, e che in un fatto d'arme avendo sconfitto Don Antonio, che gli impediva il possesso del regno, mentre quel prencipe, per rifarsi di forze dopo la rotta ricevuta, andava fuggendo, implorando gli aiuti da' suoi parziali, pubblicò contro Don Antonio una taglia di centomila scudi: con tutto ciò, che i Portoghesi, antiponendo sempre secondo il costume della nazion loro la fede ai tradimenti, la devozione e l'osservanza verso il sangue reale all'avarizia di così grossa somma di danari, con tanta fedeltà occultarono Don Antonio, che anco per le case di uomini mendìci andava riparandosi, che felicemente lo salvarono conducendolo in Francia. La qual azione tanto maggiormente parea ai Portoghesi che meritasse la prerogativa di essere registrata nel fòro Delfico, quanto i prencipi, la sola fortuna de' quali seguono gli uomeni, non le persone, rare volte nelle loro avversità trovano fedeltà anco in quei soggetti che essi hanno esaltati alla fortuna dei gradi supremi. Gran diletto sentì la Maestà di Apollo della virtuosissima azione dei Portoghesi, alla quale diede titolo di ammiranda, e così egli come tutti i virtuosi votanti della signatura la stimarono dignissima di esser immortalata nella memoria delle genti; e subito si sarebbe fatto il decreto, se la potentissima Monarchia di Spagna non si fosse opposta, la quale ha potuto far differir la risoluzione di tanto negozio fino il giovedì passato, nel qual giorno la signatura con favorevoli suffragi sentenziò a favor dei Portoghesi.</p>
<p>Dicono i più familiari della Monarchia di Spagna, che così potente regina, non già per dar disgusto ai Portoghesi o perché ella temesse che la gloria di quella nazione potesse già mai apportarle danno alcuno, le ha fatto così gran contrasto, percioché, essendo di già l'unione di Portogallo con i regni di Castiglia tanto perfettamente seguita, che egli è divenuto non solo chilo, ma perfettissimo sangue vitale del corpo della grandezza spagnuola, ella non ha di che possa più dubitare; ma perché le premea troppo nell'onore che eternamente si vedesse registrato in quelle tavole, che un re di Spagna avesse perseguitato un prencipe suo nemico, nato di sangue reale e che pretendea il regno, della signoria del quale si combattea, doversegli per legittima successione, più tosto con l'instrumenti vilissimi delle taglie, che con gli eserciti, arme nobilissima e propria dei re grandi.</p></div2>
<div2 type="capitolo">
<head>Ragguaglio XCVI</head>
<argument><p><add resp="ed">Antonio da Leva si querela appresso Apollo dell'offesa fatta agli Spagnuoli da Giason del Maino, ma i suoi testimoni non son riconosciuti.</add></p></argument>
<p>Giasone del Maino, famoso iurisconsulto milanese, alcuni giorni sono in una conversazione di personaggi principali di questa corte sconciamente fu udito ragionare del modo di procedere che tengono li Spagnoli nel governar li Stati nobilissimi, che essi posseggono in Italia e in Fiandra; le quali parole essendo pervenute alla notizia del grande Antonio da Leva, poiché in Parnaso da Sua Maestà e da' suoi ministri quei che da alcuno vengono offesi ricevono così compita soddisfazion di giustizia, che non, come si vede tutto il giorno accader altrove, sono forzati farsi la giustizia con le lor mani, subbito si presentò avanti Apollo, dove dell'insolenti parole dette da Giasone fece acerba querela. Incontanente per i pubblici cursori fu fatto chiamar Giasone, il quale arditamente comparve avanti Sua Maestà e, con tutto che gli fosse prefisso il termine di tre giorni a provar vere le parole che egli avea dette contro il governo delli Spagnoli, nondimeno francamente si offerse verificarle incontanente: e per tale effetto si cavò di seno alcune scritture, nelle quali da testimoni degni di fede concludentemente erano provati alcuni aggravii fatti dalli Spagnoli in Milano, in Sicilia, in Napoli e in Fiandra. Si rivoltò allora Apollo verso il Leva, che dagli occhi, dalle narici e dalla bocca visibilmente gettava fuoco ardentissimo di rabbia, e gli disse che con equivalenti prove togliesse il detto di quei testimoni. Produsse allora Antonio una fede autentica, sottoscritta da infiniti personaggi della corte di Roma, e disse che egli non era comparso avanti Sua Maestà per difender l'onor della sua nazione con testimoni vili, interessati e appassionati, come avea fatto Giasone, ma con le chiarissime prove dei primi baroni romani e de' più insigni prelati dell'augustissima corte romana, la quale essendo liberissima da ogni passione, meritavano i suoi testimoni maggior fede di quelli che avea prodotti Giasone, da' quali tutto Parnaso chiaramente averebbe conosciuto li Spagnoli di mansuetudine, di circonspezione, di liberalità, di bontà d'animo, di carità e di affabilità nel governare i popoli ad essi soggetti superar tutte l'altre nazioni che hanno dominio sopra le genti. Rise a queste parole Giasone e disse: — Cotesti vostri testimoni, signor mio, servono di vento, perché ancor io confesso che voi Spagnoli nei complimenti di belle riverenze, di baciamani, di sberrettate e di tutti i tratti delle più accapate creanze con gli amici vostri siete i più compìti e amorosi cavalieri dell'universo; ma chi vuol fare esatto giudizio di che colore sia il dominio vostro e di tutte le nazioni straniere fa bisogno che le abbia assaggiate come padroni, non praticate come amici.</p>
</div2>
</div1>
</body>
</text>
</TEI.2>
