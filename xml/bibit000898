<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>La Tiorba a Taccone</title>
      <author>Filippo Sgruttendio</author>
    </titleStmt>
    <extent>224 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000898</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere poetiche / Giulio Cesare Cortese ; in appendice: La tiorba a taccone de Felippo Sgruttendio de Scafato</title>
        <author>Felippo Sgruttendio de Scafato</author>
        <editor id="ed">Malato, Enrico</editor>
        <publisher>Edizioni dell'Ateneo</publisher>
        <pubPlace>Roma</pubPlace>
        <date>1967</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CDD">
        <term>851.3 - POESIA ITALIANA. 1492-1542</term>
      </keywords>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Roma</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Roma</name>
      </respStmt>
      <item>Correzione linguistica</item>
    </change>
    <change>
      <date>2004-08-29T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-09-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>

<div1>
<head>CORDA PRIMMA</head>
<div2>
<head>1</head>
<p>'Ncignatura</p>

<lg><l>Sto calascione che me metto 'nzino</l>
<l>E sto taccone che me piglio 'mmano</l>
<l>Pe fare 'mmidia a cchiù de no pacchiano</l>
<l>Me deze Apollo 'mmiezo a lo Pennino.</l>
<l>Oh comme è bello liscio, oh comme è fino!</l>
<l>Ha de cestunia no copierchio sano!</l>
<l>Ogne ncorda che nc' èie è no stentino</l>
<l>Che se sente da Puorto a Campagnano.</l>
<l>Co sto strommiento grazïuso tanto</l>
<l>Voglio cantare cchiù de na canzona,</l>
<l>E spero tutte venceme a lo canto.</l>
<l>Musa, tu che staie 'ncoppa d' Alecona,</l>
<l>Mente de Cecca le bellizze canto</l>
<l>Lavorame de torza na corona!</l></lg>
</div2>
<div2>

<head>2</head>
<p>A tutte le Muse, che lo faorescano</p>

<lg><l>O vuie che tutte 'n chietta ve ne state</l>
<l>A chisso monte tanto vertoluso,</l>
<l>Non pe conta' de Cicco lo zelluso</l>
<l>Né de Chiechia Spechiechia le baiate,</l>
<l>Ma a dicere conciette 'mprofecate</l>
<l>De le settenzie che so' lloco suso,</l>
<l>Che 'n sentirele po' resta confuso</l>
<l>Sto munno, chino d' asene 'mmardate;</l>
<l>Aggiate mo de me protezïone,</l>
<l>E dateme lo canto accossì doce</l>
<l>Comme è lo suono de sto calascione.</l>
<l>Sprogate vuie pe me ssa bella voce,</l>
<l>Azzocché senza vuie cantanno io pone</l>
<l>Comme a na vessa non moresse 'n foce.</l></lg>
</div2>
<div2>

<head>3</head>
<p>Dechiara lo nomme e la bellezzetuddene cosa de la Sdamma soia</p>

<lg><l>Cecca se chiamma la Segnora mia,</l>
<l>La facce ha tonna comme a no pallone;</l>
<l>Ha lo colore iusto de premmone</l>
<l>Stato no mese e cchiù a la vocciaria.</l>
<l>Ha l' uocchie de ceféscola o d' arpia,</l>
<l>Ha li capille comme l' ha Protone;</l>
<l>No pede chiatto ha dinto a lo scarpone</l>
<l>Che camminanno piglia meza via.</l>
<l>È cchiù vavosa che non è l' anguilla,</l>
<l>Cchiù saporita che non so' le spere:</l>
<l>Bellottola cchiù assai d' Annuccia e Milla.</l>
<l>S' hai desederio de guadagno avere</l>
<l>Tienela, Ammore, a na gaiola, e strilla:</l>
<l>“A tre tornise chi la vò vedere !”</l></lg>
</div2>
<div2>

<head>4</head>
<p>Tiempo dello 'nnammoramiento</p>

<lg><l>Quann' io vediette Cecca avea cacciate</l>
<l>Li viente fridde Zéfero, ed a ffare</l>
<l>Pace stea co Nettunno e ad allegrare</l>
<l>Le gente, pe lo friddo arrecegnate.</l>
<l>Tanno perzì sciorevano li prate,</l>
<l>Li iacce accomenzavano a squagliare,</l>
<l>E Apollo non faceva cchiù spotare</l>
<l>Le nuvole represe e accatarrate.</l>
<l>D' ogne pertuso la lacerta asceva,</l>
<l>Lo toro co la vacca s' accostava,</l>
<l>Lo caperrone co la crapa steva;</l>
<l>Lo cane co la cana gnenetava,</l>
<l>Lo compagno la tortora chiagneva,</l>
<l>Cantanno ogne aucelluccio s' allegrava.</l></lg>
</div2>
<div2>

<head>5</head>
<p>Luoco e muodo comme se 'nnammoraie</p>

<lg><l>Iéa pe lo munno libero e scoitato,</l>
<l>Maiateco e chiantuto comme a cierro:</l>
<l>Mo sautava co Ciommo e mo co Pierro</l>
<l>Iocava a covalera a lo Mercato,</l>
<l>Quanno Copiddo disseme da lato</l>
<l>(Nietto da capo m' afferrai no cierro) :</l>
<l>“Auciello, auciello, maneca de fierro!</l>
<l>Fierro ferrato, mo che sì 'ncappato !”</l>
<l>Vecco, tutta sfarzosa e cianciosella,</l>
<l>Dinto a no vico dove io stea seduto</l>
<l>Passaie, tutt' a no tiempo, Ceccarella.</l>
<l>La vidde, oimméne, e ne restaie feruto,</l>
<l>E tanto a l' uocchie mieie parette bella</l>
<l>Che quanno io no' la veo resto speruto.</l></lg>
</div2>
<div2>

<head>6</head>
<p>Comme lo ferette Ammore</p>

<lg><l>Cecca se mese dui galante zuoccole,</l>
<l>E dinto avea le scarpe co doi sole:</l>
<l>E quanta scarpisava 'n terra spruoccole</l>
<l>Tanta faceva nascere vïole!</l>
<l>Cadere me ne pozzano le mole,</l>
<l>Né cchiù mangiare torza, e manco vruoccole,</l>
<l>S' essa, co tanta sfarze e tanta gniuoccole,</l>
<l>Non parze lo stannardo de lo sole!</l>
<l>Iuro pe cierto ch' ogne zoccolata,</l>
<l>Oimé, che sentea 'scìrele da sotta,</l>
<l>Parette a st' arma mia na scoppettata!</l>
<l>Ognuno senca sta parola addotta:</l>
<l>Non fu la chiaia mia de na frezzata,</l>
<l>Ch' è stata de no zuoccolo na botta.</l></lg>
</div2>
<div2>

<head>7</head>
<p>Nasceta de Cecca</p>

<lg><l>Era 'ntrato lo sole 'n Crapecuorno,</l>
<l>E cose se vedettero sforgiose:</l>
<l>Lucìjo cchiù de la notte chillo iuorno,</l>
<l>Né stelle comparettero marfose!</l>
<l>Tornaino fi' a le chiaveche adderose,</l>
<l>Da Napole sbegnaie ogne taluorno,</l>
<l>E chino se vedette de cchiù cose</l>
<l>De l' abbonnanzia prodeca lo iuorno;</l>
<l>Pe ss' uorte nce nasci' tutto lo bene,</l>
<l>Lo vruoccolo spicaie sùbbeto 'mmuolo,</l>
<l>E se fece ogne turzo quanto a mmene;</l>
<l>Lo maro grillïaie 'mmiezo a lo Muolo,</l>
<l>Cantàino a lo Mantracchio le Serene,</l>
<l>Et ogne aseno parze rescegnuolo.</l></lg>
</div2>
<div2>

<head>8</head>
<p>Chiamma li vertoluse a cantare le grolie de Cecca</p>

<lg><l>Cecca mia bella, prezïosa e cara,</l>
<l>Chi pò de te cantare le bellizze?</l>
<l>Pe laudare sse masche e chesse zizze</l>
<l>Besognarria che fosse l' Anguillara!</l>
<l>Li gieste, li squasille e le carizze</l>
<l>Tu l' haie a libra, a ròtola, a cantara:</l>
<l>E dove ss' uocchie cianciosielle 'mpizze</l>
<l>Sùbbeto se nce fa na zorfatara.</l>
<l>Vui c' avite d' ammore arcecantato,</l>
<l>Chi 'n Sorga, chi 'n Sciorenza o a Pascarola,</l>
<l>Chi Laura, e chi Viatrice ha nnommenato:</l>
<l>Laudate Cecca, o cigne, ch' io so' cola!</l>
<l>Addove sì tu mo, Iunno Cecato?</l>
<l>Torna, o Giovanne de la Carriola!</l></lg>
</div2>
<div2>

<head>9</head>
<p>Se scusa si non pò cantare le laude de Cecca comme vorria</p>

<lg><l>Cierto si sorzetasse Compà Iunno,</l>
<l>O Iacoviello, o lo poeta Cola,</l>
<l>O si Giovanne de la Carriola</l>
<l>Tornasse n' auta vota a chisto munno,</l>
<l>Co bierze senza fine e senza funno</l>
<l>Cecca mia bella laudarriano sola:</l>
<l>Ca, penta comme a càrdola 'n gaiola,</l>
<l>Ha l' uocchio nigro e lo capillo iunno.</l>
<l>E si campasse mo Bennardiniello,</l>
<l>Museco nfra li buone e nfra li maste,</l>
<l>Le farria na ceccona o no torniello.</l>
<l>Io, che non aggio corde, e manco taste,</l>
<l>Poeta sfortonato e poveriello,</l>
<l>Le faccio na sonata co doie graste.</l></lg>
</div2>
<div2>

<head>10</head>
<p>Conta le pene soie ammerose</p>

<lg><l>Pe Cecca st' arma squàcquara e squaquiglia</l>
<l>E comme a sivo de cannela squaglia,</l>
<l>E faccio vampa comme fa la paglia</l>
<l>O comme a porva quanno fuoco piglia.</l>
<l>Ma si no' m' amma non è maraviglia,</l>
<l>Pecché me trovo senza na retaglia:</l>
<l>Ammante affritto che non ha na maglia</l>
<l>Se devarria grattare co na striglia!</l>
<l>Che serve a fa' la museca e la veglia,</l>
<l>E co lo canto dicere la doglia,</l>
<l>Chill' ommo ch' è de povera fameglia?</l>
<l>Non resce de lo povero la 'mbroglia!</l>
<l>Trova lo ricco la cchiù grossa treglia!</l>
<l>Chi confiette non ha, cocina foglia!</l></lg>
</div2>
<div2>

<head>11</head>
<p>Secretezza ammorosa</p>

<lg><l>Io moro, io crepo, io spasemo ed abbotto,</l>
<l>So' fatto giallo comme na scarola!</l>
<l>Corro a trovare Cecca, e l' ascio sola,</l>
<l>E piglio pe parlare, e maie no' sbotto.</l>
<l>Cierto ca pagarria no piezzo d' otto</l>
<l>Pe le parlare, e fare comme a cola:</l>
<l>Né mpozzo spaporare na parola</l>
<l>Tanto m' agghiaio, e pe schiattiglia 'ngotto!</l>
<l>Vedenno chella facce de recotta,</l>
<l>Sguardanno chillo fronte stralucente,</l>
<l>Tutto me caco de paura sotta.</l>
<l>Aimé ! Ca fuoco 'nchiuso è cchiù potente,</l>
<l>Ca porvera 'nzerrata fa cchù botta,</l>
<l>E pìdeto crepato è cchiù fetente!</l></lg>
</div2>
<div2>

<head>12</head>
<p>Chesso perzì</p>

<lg><l>“Brutto porchiacco”, io me lamento e strillo,</l>
<l>E dico: “Cecca non me vole bene”.</l>
<l>Che corpa nce have Cecca s' io so' chillo</l>
<l>Che no' le saccio scommoglia' ste pene?</l>
<l>Perché pe la paura che me vene</l>
<l>Quanno la veo, devento no tantillo,</l>
<l>E s' io le parlo, manco parlo, aiméne,</l>
<l>Ma iusto regnoleio comm' a moscillo!</l>
<l>S' io tanno me 'ntartaglio e agghiaio 'n tutto,</l>
<l>E torno nigro cchiù de pastenaca,</l>
<l>Addonca, pecché po' sospiro e grutto?</l>
<l>Arma, no' cchiù trevoliare, scaca!</l>
<l>Parla chiamo, tu saie comm' è lo mutto:</l>
<l>“Lengua che no' la 'ntienne, e tu la caca.”</l></lg>
</div2>
<div2>

<head>13</head>
<p>Laude de Cecca</p>

<lg><l>Pozza cade' dinto a na cacamagna,</l>
<l>E 'scìreme le bezzole e la rogna,</l>
<l>Si non sì doce comme na lasagna</l>
<l>E cchiù pastosa che non è la nzogna.</l>
<l>Sse zizze che me teneno 'n coccagna</l>
<l>So' retonnelle comm' a doi cotogna,</l>
<l>Sso pietto liscio cchiù de na castagna</l>
<l>Pare no giesommino catalogna;</l>
<l>Sse trezze so' de Venere la 'nzegna,</l>
<l>Ss' uocchie non songo, no, fauze de cugno,</l>
<l>Ssa faccie è colorita comm' a gregna.</l>
<l>Iesce, su, Cecca, e non me fa' lo grugno!</l>
<l>Se n' opera vuoi fa' de laude degna</l>
<l>De sto vrachiero mio fatte no mugno.</l></lg>
</div2><div2>

<head>14</head>
<p>Alle trezze de Cecca</p>

<lg><l>Quanno s' acconcia li capille Cecca,</l>
<l>E chelle masche se strellicca e 'nchiacca,</l>
<l>Né Benere o Dïana se nce mecca,</l>
<l>Ca tutte quante de bellizze smacca!</l>
<l>Le trezze fatte a tòrtano s' attacca,</l>
<l>E mille zagarelle se nce 'nzecca:</l>
<l>Pe la vedere quanno se strellecca</l>
<l>Io pagarria securo na patacca!</l>
<l>Tanto s' acconcia l' una e l' auta chiocca</l>
<l>Co 'ntruglie, co pennacchie e franfrellicche</l>
<l>Ch' Ammore pe dormire se nce cocca.</l>
<l>Venere, a che te fruscie, a che te picche?</l>
<l>Che fai, che tu non curre mo de brocca,</l>
<l>E dinto de na chiaveca te 'nficche?</l></lg>
</div2>
<div2>

<head>15</head>
<p>Metamorfesa zoccolesca pe la rézzola de Cecca</p>

<lg><l>Cecca s' aveva posta na rézzola</l>
<l>De filo marfetano 'ncelentrato;</l>
<l>Io che già me vediette llà 'ncappato</l>
<l>Le disse: “O Cecca, ascota na parola:</l>
<l>Fa' cunto ch' io sia Marte deventato,</l>
<l>De ssa rézzola 'nchiuso a la tagliola;</l>
<l>Singhe Venere tu, fronte affatato!</l>
<l>Abbracciame, ca st' arma se ne vola !”</l>
<l>La sgrata, aimé, che sùbbeto se scorna,</l>
<l>Comm' a no lanzo carreco de vino</l>
<l>Lo zuoccolo a pegliare priesto torna.</l>
<l>Me deze 'n fronte, e me cogliette 'n chino:</l>
<l>Doie vrògnola me fece comme corna,</l>
<l>Cossì, pe Marte, deventaie Martino!</l></lg>
</div2>
<div2>

<head>16</head>
<p>Affette cauzate dall' uocchie e dall' aute bellizze de Cecca</p>

<lg><l>Vedenno ss' uocchie m' ascio milo sciuoccolo,</l>
<l>Anze devento russo comme a gàmmaro:</l>
<l>Sentennote parlare io so' catammaro,</l>
<l>Piezzo d' anchione, senza chierecuoccolo!</l>
<l>Penzanno sulo a te me ne vao 'nzuoccolo,</l>
<l>E resto comme a pesce appiso a l' àmmaro:</l>
<l>Ma quanno chiagne io torno arce–catammaro,</l>
<l>Ed a sso chianto spico comme a bruoccolo.</l>
<l>Scioresco comme a sciore de ienestrece</l>
<l>Si tu po' ride: arreto se ne traseno</l>
<l>Le doglie meie, e me ne vao 'nn estrece.</l>
<l>O bella cchiù che d' Apoleio l' aseno!</l>
<l>Io pe l' ammore tuio me farria estrece,</l>
<l>Deventarria perzì sei vote arcaseno!</l></lg>
</div2>
<div2>

<head>17</head>
<p>A la facce ed a la vocca de Cecca</p>

<lg><l>O facce assai cchiù ghianca de n' avorio,</l>
<l>Che cchiù polita non se porria fegnere:</l>
<l>Cchiù liscia de na banca de scrittorio</l>
<l>Che sospiranno sempe me fai stegnere:</l>
<l>Tu sola fai venireme lo sborio,</l>
<l>Tu sola chisto core me puoi stregnere!</l>
<l>Cierto, si fosse vivo Messè Frorio</l>
<l>A la taverna soia te farria pegnere.</l>
<l>O vocca assai cchiù doce de le zeppole</l>
<l>Quanno so' chiene de cannella e zuccaro,</l>
<l>Pastose, molle, e senza le rechieppole:</l>
<l>Pe averete iarria fi' a Castrocuccaro!</l>
<l>Ma po' me dace Ammore tanta léppole</l>
<l>Che me fa ghi' strillanno comme a luccaro.</l></lg>
</div2>
<div2>

<head>18</head>
<p>Niego 'n facce a Cecca</p>

<lg><l>Sso chilleto c' haie 'n facce, o Cecca ammata</l>
<l>Che fuorze è cieuzo russo ? Aimé, m' ha strutto!</l>
<l>O è st'arma ch' èie arza, ed è bolata</l>
<l>Da chisto pietto mio co quacche grutto?</l>
<l>O chisso è milo sciuoccolo  ? O è 'n frutto</l>
<l>Cecere calïato (e na trippata) ?</l>
<l>Zitto, ch' è pepe, s' io non so' no gliutto,</l>
<l>Pecché pare ssa facce sopressata;</l>
<l>O chisso è taratufolo d' amore,</l>
<l>O sconciglio afferrato a ssa fontana,</l>
<l>Che se vòle zuca' st' affritto core?</l>
<l>Chi vò 'nguaggia' co mmico cinco rana</l>
<l>Ca chessa è zecca, che mme dà dolore,</l>
<l>E tu la puorte 'n faccie, ca sì cana?</l></lg>
</div2>
<div2>

<head>19</head>
<p>A lo cuollo de Cecca</p>

<lg><l>O bello cuollo, o cuollo che ne 'ncache</l>
<l>Ad ogne ncuollo che nfra nuie nasci':</l>
<l>Tu sì cchiù tunno de le pastenache,</l>
<l>E de radice assaie cchiù ghianco sì.</l>
<l>Tu, de bellizze, tutte l' aute scache,</l>
<l>E pe la 'mmidia fale la vozza asci';</l>
<l>Pastuso cchiù de nzogna sì perzì:</l>
<l>Ma che nzogna dich' io ? Nzogna ste brache!</l>
<l>'N frutto sso bello cuollo, o Cecca mia,</l>
<l>Accossì liscio e tunno, ïustamente</l>
<l>Pare colonna de la Vecaria.</l>
<l>Ma si tu, Cecca, la vuoie fare bona,</l>
<l>Già che de guste m' haie fatto pezzente,</l>
<l>Famme fa' a ssa colonna zitabona!</l></lg>
</div2>
<div2>

<head>20</head>
<p>Spatella de chiummo a li capille de Cecca</p>

<lg><l>O Cecca mia, comme t' haie puosto mone</l>
<l>A ssi capille ssa tremenna spata?</l>
<l>Che fuorze sì Marfisa deventata,</l>
<l>O Gian Ferrante sì co lo spatone?</l>
<l>Mo che faie sso terribole scassone</l>
<l>Ogne ncore ed ogn' arma è annegrecata:</l>
<l>E mo che baie de chessa spata armata</l>
<l>Ammore spezza l' arco a no maotone.</l>
<l>Ah, c' hanno apierte l' uocchie li gattille,</l>
<l>E beo quanto sì cruda, e già m' accora</l>
<l>Ssa 'nzegna c' haie de morte a ssi capille.</l>
<l>Non te vastava, o cana tradetora,</l>
<l>De sbennegnare mille core e mille,</l>
<l>Che muove guerra a li peducchie ancora?</l></lg>
</div2>
<div2>

<head>21</head>
<p>A le zizze de Cecca</p>

<lg><l>Chesse zizzelle, o Cecca, a chisto come</l>
<l>Me fanno a buoine cchiù na grossa guerra.</l>
<l>Ma zizze no: song' otre, addove Ammore</l>
<l>Ogne nsospiro mio nce 'mpizza e 'nzerra.</l>
<l>O so' zampogne ? O songo, a lo iancore,</l>
<l>Cocozze fatte a sse padule 'n terra?</l>
<l>O vessiche de nzogna a lo sapore?</l>
<l>O songo doie cognòle de la Cerra?</l>
<l>O so' pallune chisse, e so' abbottate</l>
<l>Da l' acqua de sto chianto e da lo viento</l>
<l>De li sospire mieie tanto arraggiate?</l>
<l>Overo ognuna è bértola o visaccia?</l>
<l>Ammore, si vuoie ch' esca da trommiento,</l>
<l>O fa' che l' aggia 'ncuollo, o l' aggia 'mbraccia.</l></lg>
</div2>
<div2>

<head>22</head>
<p>A Cecca che cantava a la marchetta</p>

<lg><l>Pe 'ncantare a mille arme, Ceccarella:</l>
<l>“O bella, bella de le maiorane</l>
<l>Famme la pizza quanno fai lo pane !”</l>
<l>Steva a cantare da na fenestrella.</l>
<l>Lo tammorriello avenno nfra le mane:</l>
<l>“Non me la fare troppo tostarella,</l>
<l>C' aggio li diente comme a becchiarella !”</l>
<l>Secotïava a dicere da llàne.</l>
<l>Chesto sentenno io disse: “O Cecca, aimé!</l>
<l>Sto core è fatto pizza, e me dà guaie,</l>
<l>Ca vòle ascire pe benire a te.</l>
<l>Tu co sso canto già 'ncantato m' haie:</l>
<l>Fermate, frate, non cantare, te',</l>
<l>Pigliate chello che cercanno staie”.</l></lg>
</div2>
<div2>

<head>23</head>
<p>Gelosa sospezione d' ammore</p>

<lg><l>Iocava Cecca co no sonariello</l>
<l>Lo peccerillo de Messè Martino;</l>
<l>Ma lo fegliulo, ch' era cacariello,</l>
<l>Na bella cacca le facette 'nzino.</l>
<l>La fece gialla comme a no lopino,</l>
<l>E molla, iusto comme a no sciosciello.</l>
<l>Sta cosa, cierto, pe lo cellevriello,</l>
<l>Non me fa requïa', sera e matino.</l>
<l>Chi sa si Giove, pe na fantasia,</l>
<l>Comme dinto a la nuvola 'naurata,</l>
<l>Scennette 'nzino a la Segnora mia?</l>
<l>La cosa, comme dico, sarrà stata,</l>
<l>Pe la gaudere 'mmiezo a chella via</l>
<l>Giove scennette dinto a na cacata.</l></lg>
</div2>
<div2>

<head>24</head>
<p>Gelosia</p>

<lg><l>Tanta è la gelosia c' aggio a sto core</l>
<l>Che s' uno, o Cecca, te tenesse mente,</l>
<l>Vorria che n' uocchio le sautasse fore,</l>
<l>O che paresse a te brutto e pezzente.</l>
<l>E si sospira chino d' abbrosciore</l>
<l>Ch' ogne sospiro sia vessa fetente;</l>
<l>E si parlasse, po', pe cchiù delore,</l>
<l>P' ogne parola scéngale no dente.</l>
<l>O vorria ch' ad ognuno tu parisse</l>
<l>Verde comm' a cannone ch' è d' avrunzo,</l>
<l>E lassata da tutte, a me venisse.</l>
<l>E s' uno maie te sguarda a la fenestra,</l>
<l>Vorria che deventasse tu no strunzo,</l>
<l>Ed io po' fosse chiaveca maiestra.</l></lg>
</div2>
<div2>

<head>25</head>
<p>Iaio d' ammore</p>

<lg><l>Quanno io sto sulo penzo nfra de me,</l>
<l>E mille cose 'mpìzzome a lo tòtano;</l>
<l>Dico ca voglio dire: “O Cecca, aimé,</l>
<l>Pe te ste chiocche tanto me revotano !”</l>
<l>Po', quanno le sto 'nnanze, io iuro, affé,</l>
<l>Ca tutte li penziere mieie se sbotano.</l>
<l>Non teng' armo de di': “Cecca, pe te</l>
<l>St' uocchie comme a centìmmolo me rotano”.</l>
<l>Che serve a di' ca voglio fare e dicere,</l>
<l>Si 'nnante ad essa torno no cucù,</l>
<l>Né de le pene meie dico tre cicere?</l>
<l>Ca chiagne e baie e biene e buote e ruozzole,</l>
<l>Che faie, o core mio ? E non saie tu</l>
<l>Ca porta maie non s' apre si non tuozzole?</l></lg>
</div2>
<div2>

<head>26</head>
<p>Puro chesso</p>

<lg><l>Ca t' arrecigne, o core, e rieste affritto,</l>
<l>Ca criepe e schiatte 'n cuorpo, di', che faie?</l>
<l>Che pienze fuorze ascire da sti guaie</l>
<l>Co stare sempe muto e sempe zitto?</l>
<l>No, no, vattenne a Cecca a pede fitto,</l>
<l>E contale li guaie e catalaie</l>
<l>E di': “Cecca, io pe te sto affritto e sfritto,</l>
<l>Io abbampo, io spereteio, e no' lo saie !”</l>
<l>Di' ca chess' arma scura è fatta pazza,</l>
<l>E ca mme caco sotta de paura</l>
<l>De le dire a lo mmanco: “O gran canazza !”</l>
<l>Va', parla, regnoleia, chiagne e spapura!</l>
<l>Saie ca se dice: “Ietta verbo 'n chiazza,</l>
<l>E lassa adoperare a la natura”.</l></lg>
</div2>
<div2>

<head>27</head>
<p>Sospiro 'n grutto</p>

<lg><l>Pe m' accattare ieze nfi' a la fera</l>
<l>No vestito d' arbascio e zegriniello,</l>
<l>Si be' c' aveva antico lo modiello,</l>
<l>Pecché nc' era a le brache la giarnera.</l>
<l>Era, a bedere a me, vuto de cera,</l>
<l>O na zìtola ch' è de sosamiello:</l>
<l>E parea, camminanno a sautariello,</l>
<l>Vracone quanno fa ntantarantera.</l>
<l>E ghiette 'nnante a Cecca a passïare,</l>
<l>Co facce rossa, a mmuodo de presutto,</l>
<l>Da fa' na Dea Megera 'nnammorare.</l>
<l>Essa me disse: “Sciù, comme sì brutto !”</l>
<l>Io pe delore voze sosperare,</l>
<l>Ma pe sospiro mme scappai no grutto.</l></lg>
</div2>
<div2>

<head>28</head>
<p>Amante 'nzorfato</p>

<lg><l>Tutta la notte vao gridanno: “Oh, oh!</l>
<l>Trommiente, Ammore, non me dare cchiù!</l>
<l>O Cecca mia, tu no' me siente, no?</l>
<l>Si fuorze sorda o na storduta, tu ?”</l>
<l>Male pe mene ssa bellezza fu,</l>
<l>Ca no' retrovo defreggerio, mo:</l>
<l>Quanno me vide no' me dire: “Sciù !”</l>
<l>Ca cierto bello comme ogne auto so'.</l>
<l>Affacciate da lloco addove sì!</l>
<l>Da sso cafuorchio non vuoi 'scire, neh?</l>
<l>E tanto me dellieggie mo perzì!</l>
<l>Comme a sommiero arraglio, oh maro me! .</l>
<l>“Tu me fai gabbo, n' è lo vero, di'?</l>
<l>Vatte' connio, ca me la paghe, affé !”</l></lg>
</div2>
<div2>

<head>29</head>
<p>Bellezzetuddene e crodeletate de Cecca</p>

<lg><l>Oh cruda cchiù che a maro n' è la péstrece,</l>
<l>Ma menotella comm' a mmilo sciuoccolo,</l>
<l>Galante comme a sciore de ienestrece,</l>
<l>Ma tosta cchiù che marmoro e mazzuoccolo!</l>
<l>Sì doce e saporita comm' a gniueccolo,</l>
<l>E co ssa facce me fai ire 'gnestrece:</l>
<l>Ma po' me pugne st' arma cchiù de n' estrece,</l>
<l>E me spùlleche, oimé, comm' a no vruoccolo.</l>
<l>Hai ss' uocchie nigre iusto comm' a zoccola,</l>
<l>E de bellizze hai tu cchiù moltetuddene</l>
<l>Che peducchie pollinole na voccola.</l>
<l>Io non ne trovo la semmeletudene:</l>
<l>Che serve a fare cchiù sta filastoccola</l>
<l>Si tu sì propio la Bellezzetuddene?</l></lg>
</div2>
<div2>

<head>30</head>
<p>Cecca se piglia còllara d' essere sguardata</p>

<lg><l>Cecca portava duie pantofanette</l>
<l>Co no vestito fatto a la spagnola.</l>
<l>A sguardarela fitto io me mettette,</l>
<l>Comme essa fosse schiecco, io fosse cola:</l>
<l>Quanno essa, gialla cchiù de na scarola,</l>
<l>Disse: “Pecché me sguarde ?” Io responnette:</l>
<l>“Pecché aggio l' uocchie, e fàime cannavola”.</l>
<l>“A l' uocchie de li cuorve !”, essa dicette.</l>
<l>Io me ne rise e non ne fece stimma,</l>
<l>Quanno ca 'nnitto 'n fatto ecco adombrata</l>
<l>M' asciaie la vista, e non comm' era 'mprimma:</l>
<l>Non fu parola chella, ma rascata!</l>
<l>Non fu rascata, no, ma fu scazzimma!</l>
<l>Non fu scazzimma, no, ma fu bescata!</l></lg>
</div2>
<div2>

<head>31</head>
<p>Paraggio nfra isso e lo pallone da fare pezzille</p>

<lg><l>Bello pallone gruosso, o quanto, o quale</l>
<l>T' arresemmeglio, sfortunato mene!</l>
<l>Tu staie chino de fieno, io de catene,</l>
<l>Tu hai no pertuso, agg' io chiaia mortale.</l>
<l>Cecca, a te, mo te ietta e mo te tene,</l>
<l>A me, mo me vò bene e mo vò male;</l>
<l>Tu ciento tommarielle haie 'ncoppa a ttene,</l>
<l>Io sopra porto tutto no 'spetale.</l>
<l>De spingole sì tu 'mpizzato e chino,</l>
<l>Io tengo 'n cuorpo sempre no spontone</l>
<l>Che mme percia lo core e lo stentino.</l>
<l>Sulo 'n chesto sgarrammo, 'n crosïone:</l>
<l>Tu quarche bota puro le staie 'nzino,</l>
<l>Io faccio spotazzella a no pentone.</l></lg>
</div2>
<div2>

<head>32</head>
<p>Ammerosa desgrazia</p>

<lg><l>Foieva Arturo e gran carrera aveva</l>
<l>Vedennose da l' arba secotare</l>
<l>(Scur' isso!) , e pe poterese sarvare</l>
<l>A spezzacuollo a maro se ne ieva:</l>
<l>'N frutto, non era vruoco e no' luceva</l>
<l>Quann' io me mese forte a camminare,</l>
<l>Ed arrivato addove Cecca steva</l>
<l>Accommenzaie speruto a sosperare.</l>
<l>Auzaie po' l' uocchie co no chianto ammaro,</l>
<l>E stanno a canna aperta a no pontone</l>
<l>S' affacciaie Cecca, e iettaie l' aurenaro.</l>
<l>Me venne 'mmocca: e chino de dolore</l>
<l>Diss' io, ca ne gliottiette no voccone:</l>
<l>“Mo sì ch' amaro se pò dire ammore !”</l></lg>
</div2>
<div2>

<head>33</head>
<p>Afferte a desgrazia</p>

<lg><l>Na sera Cecca, zitto zitto e mutto,</l>
<l>A ghiettare lo càntaro scennette,</l>
<l>E pegliando de pésole no butto</l>
<l>Vrociolïando abbascio lo rompette.</l>
<l>A chiagnere e a scippare se mettette</l>
<l>De na latrina accanto a lo connutto,</l>
<l>Quanno la scura giovena vedette</l>
<l>Chillo necozio sfracassato e rutto.</l>
<l>“Non chiagnere, io le disse; statte zitto,</l>
<l>O Cecca, non te da' tanto martiello</l>
<l>S' haie rutto chisso càntaro mmarditto,</l>
<l>Ch' io aggio tanto luongo no cappiello,</l>
<l>E tanto tuosto, tìseco e deritto,</l>
<l>Che fare te ne puoie no cantariello”.</l></lg>
</div2>
<div2>

<head>34</head>
<p>A Cecca che sfrattava da lo Pennino e ghieva a stare de casa a Puorto</p>

<lg><l>A Puorto vaie, o Cecca, a Puorto, addove</l>
<l>Nc' è lo bene de Napole accogliuto:</l>
<l>Ma comme so' catammaro e paputo!</l>
<l>Cchiù nce ne puorte tu che nce ne truove!</l>
<l>Mo sì ca lo Pennino è già falluto,</l>
<l>Mo sì ch' a Puorto nge so' frutte nuove,</l>
<l>Pecché n' uocchie spantuso che tu muove</l>
<l>De vierno faie lo niespolo scioruto!</l>
<l>Avarraie, Puorto mio, sempre confuorto:</l>
<l>Io sulo chiagnarraggio, ammaro e affritto,</l>
<l>Contra raggione scurzo, acciso a tuorto!</l>
<l>Damme no sguardo de ss' uocchie deritto,</l>
<l>Portame a puorto, mentre alluoggie a Puorto:</l>
<l>Fuorze che boglio ? No vasillo schitto!</l></lg>
</div2>
<div2>

<head>35</head>
<p>Zuoccolo schiantato</p>

<lg><l>Potta dell' arte, o Cecca, dimme, su:</l>
<l>Chisso zuoccolo comme se schiantaie?</l>
<l>Fuorze pecché volive fui' tu</l>
<l>Isso pe la piatate se schiattaie?</l>
<l>Bello zuoccolo mio, quanta assaie cchiù</l>
<l>Piatate a te ch' a Cecca io sempe asciaie!</l>
<l>E chesto è de devere, pocca fu</l>
<l>Sso suono cauza ch' io me 'nnammoraie.</l>
<l>O zuoccolo, varchetta dell' ammore,</l>
<l>Che mala sciorta mo te ne scervecchia?</l>
<l>Aimé, sta vita mia co tico more!</l>
<l>Rutto tu, già chest' arma se sbessecchia,</l>
<l>Si sso ligno è sto pietto, e de sto core</l>
<l>È chessa cordoana la pellecchia.</l></lg>
</div2>
<div2>

<head>36</head>
<p>Zennata 'sgraziata</p>

<lg><l>Frémmate, Cecca: e quanto staie 'nzorfata!</l>
<l>Merola, adaso, ca la via è petrosa!</l>
<l>Addonca, ne faie tanto pe na 'ntosa</l>
<l>Che pe l' ammore mio n' haie scervecchiata?</l>
<l>Che nne sapea ca màmmata, arraggiata,</l>
<l>Vecchia mmardetta, régnola pecosa,</l>
<l>Facea la spia ? S' io sapëa sta cosa</l>
<l>Non te la facea llà chella zennata.</l>
<l>Si chisto arrore a posta io no' lo ffice</l>
<l>No' regnioleia' cchiù: vi ca me 'nficco</l>
<l>A st' uocchie che zennaino na radice.</l>
<l>Si m' amme, tu, fatte passa' sto cricco,</l>
<l>Ch' a l' utemo de l' utemo se dice:</l>
<l>“Famme 'nnevino, ca te faccio ricco”.</l></lg>
</div2>
<div2>

<head>37</head>
<p>Vrache cadute pe desgrazia</p>

<lg><l>Steva 'nzorfata Cecca: io pe le fare</l>
<l>La collera passa' da cellevriello,</l>
<l>Le disse: “Cecca, va' a lo fenestriello</l>
<l>E a sauta–parme videce iocare”.</l>
<l>Correnn' essa se ieze ad affacciare:</l>
<l>Io chiammo Grazio, Ciullo e Menechiello,</l>
<l>E Cola e Cicco e Rienzo e Pascariello,</l>
<l>E accommenzaimo sùbbeto a sautare.</l>
<l>Dette no sàuto, e se rompìje la strenga:</l>
<l>Cecca se fece na risata bona,</l>
<l>Ca tutto me sbracaie, chiappo me 'mpenga! ,</l>
<l>Decennome: “Sì n' ommo a la carlona!</l>
<l>Comme sì scuro, malanno te venga!</l>
<l>Chisso n' è sauta–parme, è zitabona !”</l></lg>
</div2>
<div2>

<head>38</head>
<p>A Cecca che pasceva lo pecoriello</p>

<lg><l>Dall' arvole ogne nfronna era caduta,</l>
<l>Li munte erano tutte ianchïate</l>
<l>Ogn' erva da la terra era sparuta,</l>
<l>Ogne sciummo li piede avea legate,</l>
<l>Quann' eccote ste cose io veo mutate:</l>
<l>La terra a buoine cchiù tutta sciuruta!</l>
<l>Le gente steano tutte ammentecate</l>
<l>Perché sta cosa fosse 'ntrabbenuta.</l>
<l>'N chesto Cecca mia bella io vedde tanno</l>
<l>Dinto a n' uorto de foglia e de scarole</l>
<l>Pascere no martino, e ghiea cantanno.</l>
<l>“Perzò, diss' io, so' 'sciute le bïole!</l>
<l>Ch' allora so' li sciure e l' erve quanno</l>
<l>Sta 'nsembra co lo piecoro lo sole”.</l></lg>
</div2>
<div2>

<head>39</head>
<p>Avertemiento male voluto</p>

<lg><l>Na dommeneca Cecca se vestette,</l>
<l>Isce bellezzetuddene ched era!</l>
<l>Fece strasecola' chi la vedette,</l>
<l>Ca parze Cocetrigna o Dea Mecera.</l>
<l>Tanta scìsciole e nocche se mettette</l>
<l>Ch' io disse: “O Cecca, e che, sì fonnachera?</l>
<l>Ca pare, co sse trezze a canestrette,</l>
<l>Iommenta che se venne a quarche fera”.</l>
<l>“De ssa 'nzalata, di', chi te nne prega?</l>
<l>Che s' a la casa mia sti sfuorgie traseno,</l>
<l>Mamma l' ha a gusto, e mai non me le nega”,</l>
<l>Respose Cecca. Ed io restai n' arcaseno,</l>
<l>E disse: “Veramente che se lega</l>
<l>Mo lo patrone dove vòle l' aseno”.</l></lg>
</div2>
<div2>

<head>40</head>
<p>Confuorto d' Ammore</p>

<lg><l>Io disse: “Ammore, Cecca sta arraggiata,</l>
<l>Me tene mente stuorto e me sbraveia:</l>
<l>S' io piglio pe parlare, essa 'nzorfata</l>
<l>Me 'ngiuria, e pe l' arraggia se vaveia.</l>
<l>S' io l' aggio co sto core sempe ammata</l>
<l>Comme chest' arma mo m' annegrecheia?</l>
<l>Se ha da durare troppo sta iornata,</l>
<l>Ammore co sse frezze me frezzeia.</l>
<l>Di', quanno scomparranno tanta guaie?</l>
<l>Starraggio maie cchiù 'n grazia a mammagnora,</l>
<l>O Cecca mia non me vorrà cchiù maie ?”</l>
<l>“Che trivolo mmarditto è che t' accora? ,</l>
<l>Respose Ammore. Appila ! E tu non saie</l>
<l>Ca vene cchiù 'n cient' anne che nne n' ora ?”</l></lg>
</div2>
<div2>

<head>41</head>
<p>A Cecca che faceva mascare</p>

<lg><l>Cecca facette mascare no iuorno,</l>
<l>Credenno che non fosse canosciuta,</l>
<l>E ballava accossì, bella vestuta,</l>
<l>A suono de na cetola e no cuorno.</l>
<l>Ogn' arma a bocca aperta stea speruta</l>
<l>De quanta nce ne stevano llà attuorno;</l>
<l>Io mo, 'nmederla, disse: “Sta cornuta,</l>
<l>Aiméne, è chella che me dà taluorno!</l>
<l>Non serve, o Cecca, a fa' lo risariello,</l>
<l>Non te annascunne a sto dito dereto,</l>
<l>O de sto core mio suglia e scarpiello!</l>
<l>Non pò chisso sbrannore sta' 'n segreto:</l>
<l>Perché ssa facce è comm' a cantariello,</l>
<l>Commoglia quanto vuoi, ch' esce lo fieto”.</l></lg>
</div2>
<div2>

<head>42</head>
<p>Pe no puorco che s' accedeva vedette Cecca</p>

<lg><l>Mente no male fele accidetaro</l>
<l>Scannava no porciello, arrasso sia,</l>
<l>Sotta a la casa addove è Cecca mia,</l>
<l>Essa affacciàise da lo gallinaro.</l>
<l>A me, ch' era agghiaiato a chella via,</l>
<l>Chille bell' uocchie 'n vita retornaro:</l>
<l>Bene mio bello, e chi lo credarria? .</l>
<l>Ca quase chillo puorco sorzetaro!</l>
<l>Io mo, che la vediette collerita</l>
<l>Comme a no milo dece, e a me sguardare,</l>
<l>Me ne ìje 'n fummo, comme a l' acqua–vita.</l>
<l>Ammore, e che pozz' io da te sperare</l>
<l>Si chella che devive da' tu vita</l>
<l>La morte de no puorco vene a dare?</l></lg>
</div2>
<div2>

<head>43</head>
<p>Contralietate d' affette</p>

<lg><l>Aveva saput' io da na vecina</l>
<l>Ca se voleva Cecca mia progare:</l>
<l>E avenno da piglia' la mmedecina</l>
<l>'Nzemma co l' aute me nce voze asciare.</l>
<l>Ce iette assaie pe tiempo la matina,</l>
<l>E co ste mmano nce la voze dare;</l>
<l>E po' che l' appe accisa na gallina</l>
<l>Sautaie no poco pe la fa' spassare.</l>
<l>Me se smosse lo cuorpo a la 'mprovisa</l>
<l>Comme magnato avesse pastenache;</l>
<l>'Nsomma allordaie de cacca la cammisa.</l>
<l>Lo fieto m' accorava de le brache</l>
<l>Ma Cecca disse, fattase na risa:</l>
<l>“Piglio io la mmedicina, e tu la cache !”</l></lg>
</div2>
<div2>

<head>44</head>
<p>'Mprommessa gabbata</p>

<lg><l> “Viene sta sera, affé, ca te 'mprommetto</l>
<l>De fare quanto vuoie”, tu me deciste:</l>
<l>Ed io pe l' allegrezza che me diste</l>
<l>Fa' cunto ca scolaie e ghìje 'mbrodetto.</l>
<l>Vengo la sera, sisco, rasco, aspetto,</l>
<l>Ma tu, cana cornuta, maie veniste:</l>
<l>E creo ca me sentiste e me vediste,</l>
<l>E me gabbaste pe me fa' despietto.</l>
<l>Perché ghiurare pe lo iuorno d' oie</l>
<l>E dicere: “Sta sera a notte torna”,</l>
<l>Si non n' haie fantasia e si non vuoie?</l>
<l>Siente sta cosa, Cecca, e po me scorna:</l>
<l>Dice lo mutto: “Legase lo voie</l>
<l>Pe la parola, e l' ommo pe le corna”.</l></lg>
</div2>
<div2>

<head>45</head>
<p>Matinata a Cecca</p>

<lg><l>Iette co Muchio a cantare na sera</l>
<l>Dove de casa Ciccuzza mia sta:</l>
<l>Quanno, arrivate po' sùbbeto llà,</l>
<l>Fìcemo priesto na ntantarantera.</l>
<l>Cecca s' affaccia e vene de corzèra</l>
<l>Comme a li grille ce vedde sauta':</l>
<l>Essa na bella risata se fa,</l>
<l>Tutta contente e preiata de cera.</l>
<l>“Canta, io diciette, ca Cecca mia bella</l>
<l>Stace affacciata mo: videla, vì?</l>
<l>Cana, cornuta, canazza, canella !”</l>
<l>Muchio aprìje canna, e dicette accossì:</l>
<l>“Tubba catubba, la tubba tubbella,</l>
<l>Tubba tubbella, e lo chichirichì !”</l></lg>
</div2>
<div2>

<head>46</head>
<p>A Cecca che pigliava lo tabbacco</p>

<lg><l>Cecca, si tu no' lasse sso tabbacco</l>
<l>Che piglie pe lo naso e pe la vocca,</l>
<l>Tieneme pe no puorco o no porchiacco</l>
<l>Si non te schiaffo 'n capo na sagliòcca.</l>
<l>Tu m' haie 'ntronata chesta chierococca</l>
<l>Ca pare ogne sternuto tricchetracco,</l>
<l>E chisso naso fatto a bernecocca</l>
<l>Fete cchiù de le nateche de Bacco.</l>
<l>Sta cosa è no remmedio de Torchia:</l>
<l>Sta porva, accossì gialla preparata,</l>
<l>Pare de strunzo, bella facce mia!</l>
<l>Ma tu tanto haie ssa forgia squacquarata,</l>
<l>Che si pigliasse na tabbaccaria</l>
<l>Tutta la strodarrisse a na sorchiata.</l></lg>
</div2>
<div2>

<head>47</head>
<p>Duono de castagne spistate</p>

<lg><l>Bene mio bello, e che faore è chisto?</l>
<l>E che gran compremiento è che me faie?</l>
<l>De castagne spistate ogge tu m' haie,</l>
<l>O Cecca, pe no mese e cchiù provisto.</l>
<l>Fuorze sso core a cheste boglie è listo,</l>
<l>E 'nzigno sso presiento tu me daie?</l>
<l>O chisso, aiméne, è quacche agurio tristo,</l>
<l>Mostranno ch' a ste pene 'ntristarraie?</l>
<l>O vuoie dicere tu ca solamente</l>
<l>Chiagnenno a chisso core 'mpantoscato</l>
<l>Faraggio arremollare, e no' autamente?</l>
<l>Overo co sto duono che m' haie dato</l>
<l>Me desidere tu scuro e scontente,</l>
<l>C' aggia la pelarella e stia spennato?</l></lg>
</div2>
<div2>

<head>48</head>
<p>Se mette 'mparaggio co Ponte Licciardo</p>

<lg><l>Ponte Licciardo, oh comme spiccecato</l>
<l>Sto cuorpo mio t' arresemeglia, e quanto!</l>
<l>Tu pe li sfortunate fravecato,</l>
<l>Io nato p' ogne 'nfrusso ed ogne spanto!</l>
<l>Haie tu l' ossa de muorte p' ogne canto,</l>
<l>Io da dolure songo attornïato;</l>
<l>A te Masto Marino sbatte a lato,</l>
<l>A me scuro da st' uocchie esce lo chianto;</l>
<l>A tene arde lo sole, ammore a mene,</l>
<l>Tu cuorpe fracet' haie ed io martire,</l>
<l>Da Cecca io abbannonato e tu a ss' arene;</l>
<l>Tu fora a la cità, for' io de bene,</l>
<l>Tu sciosciato da viente, io da sospire,</l>
<l>Tu li 'mpise arreciette, ed io le pene.</l></lg>
</div2>
<div2>

<head>49</head>
<p>Facce tenta</p>

<lg><l>Era lo tiempo quann' ogne zetella</l>
<l>Pe tirare cetrangola s' affaccia,</l>
<l>E co lo scuro de na caudarella</l>
<l>Lo Carnevale a la fenesta caccia,</l>
<l>Quanno venette zitto Ceccarella</l>
<l>Addorosa de trippa e de guarnaccia,</l>
<l>E co le mane tente de tiella</l>
<l>Sparai no riso, e me tegnìje la faccia.</l>
<l>Io che me vidde co na facce penta,</l>
<l>Pe scuorno m' assettai 'ncoppa a no travo</l>
<l>Comme a guarzone ch' esce da la tenta.</l>
<l>Po' disse: “O Cecca, tu l' hai fatta bravo:</l>
<l>Mente m' hai fatta chesta facce tenta,</l>
<l>De la bellezza toia chiammame schiavo !”</l></lg>
</div2>
<div2>

<head>50</head>
<p>Paraggio nfra isso e lo sorece 'ncappato a lo mastrillo de Cecca</p>

<lg><l>La sciorta mia e toia, o sorecillo,</l>
<l>Tutta è na cosa, e simmo dui pacchiane:</l>
<l>Tu iste a chillo addore de casillo,</l>
<l>Io a Cecca, che de st' arma è caso e pane;</l>
<l>Tu fai zio zio, ed io sospiro e strillo,</l>
<l>Tu mùzzeche ssi fierre, ed io ste mane;</l>
<l>Tu zumpe, io sauto comm' a gatta o cane,</l>
<l>Io senza libertà, tu a sso mastrillo.</l>
<l>A te sbatte lo pietto, a me lo core,</l>
<l>Tu morte aspiette ed io no' spero vita,</l>
<l>Tu chino de paura, io de dolore.</l>
<l>'N chesto sgarrammo: ed è ca tu averraie</l>
<l>Una morte, da Cecca saporita,</l>
<l>Io n' aggio ciento, e non se sazia maie!</l></lg>
</div2>
<div2>

<head>51</head>
<p>Maccarune donate da Cecca</p>

<lg><l>Me deze no piatto Ceccarella</l>
<l>De cierte saporite maccarune</l>
<l>Semmenate de zuccaro e cannella,</l>
<l>Cosa da fa' sperire le perzune.</l>
<l>Penzatelo vui tutte cannarune</l>
<l>Quanto fu bona chella menestrella:</l>
<l>Io me ne fice priesto dui voccune,</l>
<l>E le mannaie deritto a le bodella.</l>
<l>Sautaie pe l' allegrezza comm' a grillo,</l>
<l>Ca furono cchiù duce de na manna,</l>
<l>E ghianche comme a latte de cardillo.</l>
<l>Sa ca me sanno buone, e me ne manna.</l>
<l>Mo pozzo dire, comme dice chillo:</l>
<l>“Ammore m' ha pigliato pe la canna !”</l></lg>
</div2>
<div2>

<head>52</head>
<p>A Cecca che abbeverava l' aseno</p>

<lg><l>Giallueteco era Apollo, poveriello,</l>
<l>De li sbrannure suoi quase pezzente,</l>
<l>E fattose de ragge no fardiello</l>
<l>Se ne sfrattava 'mmierzo a lo Ponente,</l>
<l>Quanno vediette Cecca, allegramente,</l>
<l>Che ghieva a beverare l' asiniello:</l>
<l>E chino ch' ebbe d' acqua no teniello,</l>
<l>Nce lo mettette adaso rente rente.</l>
<l>E mente lo vasava, accarezzanno,</l>
<l>Me 'ntise tutto 'n aseno mutare</l>
<l>E quase ca strillaie forte arraglianno:</l>
<l>“Fa' priesto, o Giove, chello c' haie da fare:</l>
<l>Si m' ha da stare Cecca mia vasanno,</l>
<l>E tu famme 'n sommiero trasformare !”</l></lg>
</div2>
<div2>

<head>53</head>
<p>Aruta 'n capo a Cecca</p>

<lg><l>Cecca, perché l' aruta te mettiste</l>
<l>'Ncoppa a ssa trezza ionna de natura,</l>
<l>E fra trìncole e smìncole la iste</l>
<l>A mettere a ssa rossa legatura?</l>
<l>Fuorze pecché è contralia a la fattura</l>
<l>All' Uorto de le Grazie la cogliste,</l>
<l>O pecché de li spirete hai paura</l>
<l>Sso bello mazzetiello ne faciste?</l>
<l>Affé, te muste femmena saputa,</l>
<l>Ca, comme scrisse Minaco dottore,</l>
<l>L' aruta è chella ch' ogne male astuta.</l>
<l>Ma tu l' haie còuta, e tu l' haie fatto, Ammore,</l>
<l>Pe te magnare fritto co ss' aruta</l>
<l>Lo sango che m' è 'sciuto da sto core.</l></lg>
</div2>
<div2>

<head>54</head>
<p>A Cecca che faceva lo veverone a Cicco, zoè lo puorco</p>

<lg><l>Io mo veo Cecca co na scafareia</l>
<l>Che zeppa zeppa de cocozze sta,</l>
<l>Co n' uocchie e co na faccie che grelleia,</l>
<l>Chiammare: “Cicco, Cicco, viene ccà !”</l>
<l>Da lo mantrullo addove sieggio fa</l>
<l>Esce lo puorco e tutto se recreia,</l>
<l>E 'nnante ad essa de carrera va,</l>
<l>Che le gratta la panza e se ne preia.</l>
<l>Io, che lo veco accarezzare tanto,</l>
<l>Iecco no grutto e no sospiro, aimé,</l>
<l>Né pozzo fare a no' spara' lo chianto:</l>
<l>“O puorco, frate mio, viato te!</l>
<l>Pe sta' co Cecca e pazzïare accanto</l>
<l>D' essere puorco me contento, affé !”</l></lg>
</div2>
</div1>
<div1>

<head>CORDA SECONNA</head>
<div2>
<head>1</head>
<p>'Ncignatura</p>

<lg><l>De li trommiente tuoie ecco l' affetto,</l>
<l>O Ammore, e già m' haie consomato e strutto,</l>
<l>E st' uocchie russe miei pareno 'n frutto</l>
<l>Nateche de vracone de moretto.</l>
<l>Aimé, già me ne scolo e bao 'n brodetto,</l>
<l>E lo sciato se n' esce a grutto a grutto,</l>
<l>E paro iusto spito de banchetto</l>
<l>O n' uosso spollecato de presutto!</l>
<l>S' uno me vede tanto scontrafatto</l>
<l>S' agghiaia, e sta pe la paura zitto,</l>
<l>O se la coglie, bello, guatto guatto.</l>
<l>E chi a notte me vede accossì affritto</l>
<l>Me crede monaciello a lo retratto,</l>
<l>O no scazzamauriello, o lo mmarditto.</l></lg>
</div2>
<div2>

<head>2</head>
<p>Ammante poveriello de Sdamma ricca</p>

<lg><l>Pe troppo ire sfruscianno a sto cecato</l>
<l>De Cuccopinto, m' ha schiaffato a l' uocchie</l>
<l>No 'ntruglio de pantosche sfravecato</l>
<l>Addove, o nigro core, te 'mpapuocchie.</l>
<l>Che ne voleva fare io, negrecato,</l>
<l>D' ire 'mpizzanno l' uocchie pe li cuocchie!</l>
<l>Che ne voleva fare, o sfortunato,</l>
<l>D' ireme a 'nnammorare senza truocchie!</l>
<l>Vecco ch' aggio veduta sta gran Sdamma,</l>
<l>Vecco ca so' caduto a sto gran sciummo,</l>
<l>Vecco c' aggio cogliuta sta gran sciamma,</l>
<l>Vecco ca so' scacato e sciso 'n chiummo,</l>
<l>Vecco ca so' speruto (aiuto, o mamma!) ,</l>
<l>Vecco ca so' speduto e ghiuto 'n fummo.</l></lg>
</div2>
<div2>

<head>3</head>
<p>Stato d' ammante male contente</p>

<lg><l>De che manera io pozzo stare maie,</l>
<l>O maro mene, alliegro né contente,</l>
<l>Si fuie sempe da me, Betta pezzente,</l>
<l>Si me cresceno guaie e catalaie?</l>
<l>La cornacchia a li guste fa crà–cràie,</l>
<l>Li trivole aggio sempe de presente:</l>
<l>M' esceno da Levante e da Ponente</l>
<l>Le chellete che mai me 'mmaggenaie.</l>
<l>Me sa, si vevo vino, mmescetato,</l>
<l>Me feteno le foglia e li fasule,</l>
<l>E lo ppane me pare scriscetato.</l>
<l>Sto ghianco e russo comme a li cetrule:</l>
<l>E quanno sto a lo lietto stennecchiato</l>
<l>Li rescegnuole mieie so' li cucule.</l></lg>
</div2>
<div2>

<head>4</head>
<p>Ammore 'nn ecco</p>

<lg><l>O Ammore, vasta ! N' è lo vero, di',</l>
<l>Ca me dellieggie e ca me truffe tu?</l>
<l>E si te chiammo e dico: “Ammore, uh, uh,</l>
<l>Fornaranno ste doglie, none o sì ?”,</l>
<l>E tu respunne e fai: “Chichirichi!</l>
<l>Quanno sì biecchio, che non vale cchiù”.</l>
<l>S' io dico: “Moro !”, e tu me fai: “Cù–cu' !”,</l>
<l>E me dellieggie e me cuffìje perzì.</l>
<l>S' io dico: “Ammore, vuoi che crepa, neh?</l>
<l>Che te ne pare, e mbe' ?”, fai l' eco po'</l>
<l>E comme a piecoro respunne: “Mbè !”</l>
<l>S' io dico ca chiagnenno sempre sto</l>
<l>Tu respunne: “Oh !”, e no' lo cride, affé,</l>
<l>E pe schiattiglia suone lo crò–crò.</l></lg>
</div2>
<div2>

<head>5</head>
<p>Ammante 'n sportiglione</p>

<lg><l>Quanno, stracquato, Apollo se n' è ghiuto</l>
<l>Gialluoteco a corca' sopa a lo lietto,</l>
<l>Va lo massaro a rendere trebbuto</l>
<l>A Morfeo, che pe l' uocchie dà de pietto.</l>
<l>Lo puorco a lo mantrullo 'mbrodoluto</l>
<l>Va, e la gallina cerca lo recietto,</l>
<l>L' aseno arraglia, c' ha lo suonno 'mpietto,</l>
<l>Strilla lo voie ped essere asciogliuto;</l>
<l>Cossì la tigra, l' orza o lo lione,</l>
<l>La pecora, la crapa ed ogne auciello</l>
<l>Se reposano l' ossa e lo premmone:</l>
<l>Ma sulo io, sfortunato e poveriello,</l>
<l>La notte giro comme a sportiglione,</l>
<l>Perché così me va lo cellevriello.</l></lg>
</div2>
<div2>

<head>6</head>
<p>Ammante povero dcscacciato</p>

<lg><l>Mo sì ca so' scolato e ghiuto a mitto,</l>
<l>E so' restato comme a pruno asciutto:</l>
<l>Mo ch' a bolere bene so' arredutto</l>
<l>Senza na maglia, 'nnammorato affritto.</l>
<l>Ammore ch' è fetente comme a grutto,</l>
<l>Ammore ch' è no tàmmaro e no guitto,</l>
<l>St' ammaro core tanto m' ha destrutto</l>
<l>Che pare iusto fecato zoffritto.</l>
<l>Vesogna che sto pinolo me gliotta,</l>
<l>E che la catarozzola me gratta,</l>
<l>Ca de pietate non ne trovo gliotta.</l>
<l>Io regnoleio pe Zeza comm' a gatta,</l>
<l>Ed essa me responne, po', de botta:</l>
<l>“Mo che si sfrìtto, da sta casa sfratta !”</l></lg>
</div2>
<div2>

<head>7</head>
<p>Ammante desperato</p>

<lg><l>Devèntame sto cielabro na cònnola,</l>
<l>E 'mmèrtecase, e sbòtase pe làtora:</l>
<l>Devacano st' uocchiùzzole doi càtora</l>
<l>De lagreme, si penzoce o si 'nzònnola.</l>
<l>Me pizzeca, me ròseca, me sfónnola</l>
<l>Sta femmena, sta Furïa, sta Satora:</l>
<l>Né nfermase, né tènese mai satora,</l>
<l>Ma fuieme, e cchiù sfuieme de dònnola.</l>
<l>S' io àsciola, e de dicere procurole</l>
<l>Le sciaccole che m' ardeno lo stommaco,</l>
<l>Nasconnese, e non credeme s' io iurole.</l>
<l>Io a punïa, pe collera, me 'ntòmmaco</l>
<l>Sto fecate, ch' ammaccole e ammaturole,</l>
<l>E a l' utemo fi' a l' òssora po' vòmmeco.</l></lg>
</div2>
<div2>

<head>8</head>
<p>Ammante sbeffiato</p>

<lg><l>Steva facenno de lo spantecato</l>
<l>Dove s' affaccia Meneca lo iuorno,</l>
<l>E passïanno co la mano a lato</l>
<l>Pareva no cavallo de retuorno.</l>
<l>Meneca, creo pe fareme no scuorno,</l>
<l>Me 'mmertecaie de vroda no pignato,</l>
<l>E fu lo ppeo ca 'n fronte appiccecato</l>
<l>No vruoccolo restaie, che parze cuorno.</l>
<l>Essa me vedde, e se pigliaie piacere,</l>
<l>Stanno affacciata a la fenesta, soda,</l>
<l>Fegnenno lo dammaggio non sapere.</l>
<l>Comm' aseno restaie senza la coda,</l>
<l>E disse: “O Ammore, e che me faie vedere?</l>
<l>Ad aute daie la carne, a me la vroda !”</l></lg>
</div2>
<div2>

<head>9</head>
<p>Ammante pezzente</p>

<lg><l>Si non so' fore Crapa ciento miglia,</l>
<l>Ammore, io creo ca m' haie pigliato a scagno:</l>
<l>S' io dormo o veglio, s' io cammino o magno,</l>
<l>Pe tte st' affritto core se squaquiglia.</l>
<l>L' haie posta la capezza co la vriglia,</l>
<l>Lo iugo de dolore l' è compagno,</l>
<l>Lo faie squagliare comme a chiummo o stagno,</l>
<l>Che cchiù de no capillo s' assottiglia.</l>
<l>Tu vide ch' io so' conzomato e strutto</l>
<l>E faccio co lo nihil a l' allotta,</l>
<l>E cchiù d' uosso de pruno stongo asciutto.</l>
<l>Ma, oimé, ca tu respunne a chesta botta:</l>
<l>“Comme sì anchione si non saie sto mutto:</l>
<l>“Cecato è Ammore, e non ce vede gliotta !””</l></lg>
</div2>
<div2>

<head>10</head>
<p>Ammante moccuso</p>

<lg><l>Rosa me chiamma: “Viene ccà, Pacicco”,</l>
<l>Ed io nce corro comme a mammalucco:</l>
<l>“Vide sto truocchio ch' a la mano 'nficco?</l>
<l>Ora che dice, mo, ch' è biento o cucco ?”</l>
<l>Restaie a chello dire comme a stucco,</l>
<l>E me teneva conzolato e ricco</l>
<l>Ma lo naso scorrìje comme a lammicco</l>
<l>E lo mostaccio anchietteme de mucco.</l>
<l>Essa lo bedde e me decette: “O becco,</l>
<l>Non vide c' haie lo mucco nfi' a la vocca?</l>
<l>Lo stommaco me vota, aimé, ca iecco !”</l>
<l>Tann' io, co na 'nfernesca chierecocca,</l>
<l>Cossì scornato a chiagnere me mecco,</l>
<l>E po' me schiaffo 'n capo na sagliocca.</l></lg>
</div2>
<div2>

<head>11</head>
<p>Ammante renonzato</p>

<lg><l>Capo d' Avrunzo s' era 'nnammorato</l>
<l>De Colaspizia, la Segnora mia:</l>
<l>E comme ch' io ne steva 'ncrapicciato,</l>
<l>Nce appe a 'mmattere llà chillo che scria.</l>
<l>Cossì po' nce accordaie Ciullo Scazzato:</l>
<l>Ch' a Colaspizia, 'n frutto, se ne spia,</l>
<l>E chillo ch' essa vò pe 'nnammorato</l>
<l>Che se la gauda, e l' auto che se stia.</l>
<l>Iettemo llàne, ed essa 'n crosïone</l>
<l>P' amante se pigliaie Capo d' Avrunzo;</l>
<l>Ed io, scornato, accossì disse pone:</l>
<l>“Già lo iudizio l' haie mannato a Chiunzo!</l>
<l>E ghiusto faie comme a lo zampaglione,</l>
<l>Che non se posa maie, si no' a lo strunzo”.</l></lg>
</div2>
<div2>

<head>12</head>
<p>Ammante 'nfranzesato</p>

<lg><l>Me 'nnammoraie d' Antonia, che ghieva</l>
<l>Bella vestuta a la pontefecale.</l>
<l>Commo so' stato anchione ! E non sapeva</l>
<l>Ch' era sore carnale a lo 'spetale?</l>
<l>Fuorze n' è bero ca chi porta acchiale</l>
<l>Signo è ca senza chille non vedeva?</l>
<l>E cossì chesta (o piezzo d' anemale!)</l>
<l>Vestea sforgiosa pecché non valeva.</l>
<l>Già so' 'ncappato dinto a sto mastrillo,</l>
<l>O mmaro me, ca no sto cchiù 'n coccagna!</l>
<l>E accossì me diceva Masto Grillo:</l>
<l>“È la femmena comme a la castagna,</l>
<l>Mo me n' addono, mo che chiango e strillo)</l>
<l>Ch' è bella fore, e dinto ha la magagna”.</l></lg>
</div2>
<div2>

<head>13</head>
<p>Ammante pedetaro</p>

<lg><l>Ancora non s' avea l' Arba novella</l>
<l>'Ntrezzato l' oro dinto a li capille,</l>
<l>Quanno 'ncignaie Ammore a ghietta' strille,</l>
<l>E disse: “Tolla va' a bedere, bella”.</l>
<l>Sùbbeto io corze a chella fenestrella,</l>
<l>Passo e repasso cchiù de vote mille,</l>
<l>Pe nfi' che a ghiuorno po' vidiette chille</l>
<l>Occhiùzzole luciente comme a stella.</l>
<l>Me 'ntise no gran viento a le medolla:</l>
<l>Mente correa pe me 'nforchia' a na stalla</l>
<l>Me scappaie no vernacchio 'nnanze a Tolla!</l>
<l>Essa lo 'ntese, e se facette gialla,</l>
<l>E disse po', cchiù rossa de cepolla:</l>
<l>“Crepa lo piezzo, e sanetà a la palla !”</l></lg>
</div2>
<div2>

<head>14</head>
<p>Iuramiento d' ammante appassionato</p>

<lg><l>Pareno iuste doi commine d' aglie,</l>
<l>Grannizia, chesse trezze a canestrelle:</l>
<l>E cchiù colure hai tu ch' a le gonnelle</l>
 <l>De le Torrise non ce so' retaglie.</l>
<l>Dui peparuole so' sse lavra belle,</l>
<l>Ma pe chest' arma ardiche e totamaglie</l>
<l>Che mme 'ntorzano a ffi' a le coratelle,</l>
<l>Po' me le senco a muodo de sonaglie.</l>
<l>Tu passe de bellizze a Galïone!</l>
<l>So' tornato pe tte no zorfariello,</l>
<l>E sto pe fare, aimé, quacche scassone.</l>
<l>Tu sì de chisto core lo scarpiello,</l>
<l>D' ogne allegrezza mia scacamarrone!</l>
<l>Si n' è lo vero, m' esca lo scartiello!</l></lg>
</div2>
<div2>

<head>15</head>
<p>Stato d' ammante sfortunato</p>

<lg><l>Si songo tutto sciamma e tutto ardore,</l>
<l>Che paro iustamente zorfatara;</l>
<l>Si so' chino de fuoco e d' abbrusciore,</l>
<l>Comme de chianto faccio na sciumara?</l>
<l>Mo sì ca pozzo dicere ch' Ammore</l>
<l>M' ha cuotto co duie vulle a na caudara:</l>
<l>Ca ne fa' 'mmertecare e 'scire fore</l>
<l>Lo chianto da chist' uocchie 'n vena amara!</l>
<l>Io passo de freddezza nfi' a li iacce!</l>
<l>Io passo de caudezza nfi' a lo ffuoco!</l>
<l>E songo cchiù berduoceno dell' acce!</l>
<l>De le 'nfernesche pene io so' lo cuoco,</l>
<l>Ammore, e tune, zuca–sanguinacce,</l>
<l>Perché dinto a lo 'nfierno non ce haie luoco?</l></lg>
</div2>
<div2>

<head>16</head>
<p>Secoteia lammentannose co Ammore che l' ha feruto</p>

<lg><l>Ammore, di', che 'nnore n' haie zampato</l>
<l>Ch' a trademiento arreto m' haie feruto?</l>
<l>E de cchiù, a la sprovista sì benuto</l>
<l>E m' haie trovato tutto desarmato!</l>
<l>Tu saie ch' io steva miezo addormentato,</l>
<l>E quase, pe lo suonno, ascievoluto,</l>
<l>E creo ca me feriste co no muto,</l>
<l>Perché me senco miezo smedollato.</l>
<l>Ma Cecca, aimé, lo tòtano me sbota,</l>
<l>E paro comme a chillo scollerito</l>
<l>A chi fu dato co no chiappo vota.</l>
<l>Ma si de sta manera sì comprito,</l>
<l>Ammore, lo centimmolo va' rota,</l>
<l>E co sse frezze va' spilanno acito!</l></lg>
</div2>
<div2>

<head>17</head>
<p>Puro se la vota co Ammore</p>

<lg><l>Ammore, dimme, che malanno è chisto?</l>
<l>Che gliànnola mmardetta t' è afferrata?</l>
<l>Comme a 'nchiaiare st' arma sfortonata</l>
<l>Te truove sempe prunto e sempe listo?</l>
<l>Perché, pe trommentareme, staie 'nzisto,</l>
<l>Né nciesse maie arreto na pedata?</l>
<l>Ammore, affé, co mico l' haie sgarrata,</l>
<l>Ca non me trovo, no, tanto sprovisto!</l>
<l>Saie che nce mecco a fa' netta–paletta,</l>
<l>E bao correnno, e facciome p' amico</l>
<l>Sdigno, che te 'ncotogna e te carfetta?</l>
<l>Mo tanto me ne scuso: e lo sopierchio</l>
<l>Tu saie ca dice lo proverbio antico</l>
<l>Ca rompe lo pignato e lo copierchio.</l></lg>
</div2>
<div2>

<head>18</head>
<p>Che cosa èie ammore</p>

<lg><l>Ammore auto non e si no' n' angoscia</l>
<l>Che te 'nzavaglia e 'nfroceca la mente</l>
<l>Comme a zoccola roseca, e ne scioscia</l>
<l>Quanta robba hai da patre o da parente.</l>
<l>Ed a la nnuda va, pecché pezzente</l>
<l>Vòle l' ammante, e che la robba sfruscia:</l>
<l>E te fa ghire, po', comme a paposcia</l>
<l>Strillando pe le sepe rente rente.</l>
<l>'Mprimmo te mosta affezïone e bene:</l>
<l>Ma po' comme a gallina scacateia</l>
<l>Si pe sciorta l' agresta manco vene.</l>
<l>Se lo secute, te precepeteia;</l>
<l>Si tu l' ascute, o sfortunato tene!</l>
<l>Co gniuoccole a io 'nfierno te carreia.</l></lg>
</div2>
<div2>

<head>19</head>
<p>'Mmettiva contra Ammore</p>

<lg><l>Ammore, cecavoccola, asenone,</l>
<l>Pecché me frùscie e me saìtte tanto,</l>
<l>E chella cana pe chi stongo 'n chianto</l>
<l>Lo suonno le faie fa' de lo premmone?</l>
<l>Avierte, Ammore, ca non so' Pratone,</l>
<l>O fattocchiaro, fuorze, o nigromanto,</l>
<l>O musechiero, addove co lo canto</l>
<l>Te potesse fa' auza' connizïone.</l>
<l>Auto non pozzo fa' che ghi' gridanno</l>
<l>E mostare ad ognuno st' uocchie affritte</l>
<l>Che sciummare de lagreme se fanno.</l>
<l>E sti duie vierze portaraggio scritte:</l>
<l>“Ammore è sangozuca, e ba zucanno</l>
<l>Le robbe, e li cervielle manna a mitte”.</l></lg>
</div2>
<div2>

<head>20</head>
<p>Ammore 'n sosamiello</p>

<lg><l>Cola me dice: “Su, cantammo mo</l>
<l>Li sciuscie a Lena”, e n' armonia nce fu:</l>
<l>Io sonaie 'n contrapunto lo crò–crò,</l>
<l>Isso passagge co lo zuche–zù.</l>
<l>“Te vea Contessa, e na Marchesa po',</l>
<l>Disse io cantanno, e de Duchessa cchiù!</l>
<l>Pe marito agge chi a lo core haie tu,</l>
<l>E Re no figlio puozze fa' dapo'”.</l>
<l>Lena s' affaccia 'ncoppa 'ncoppa llà,</l>
<l>No sosamiello tirame e accossì</l>
<l>Me disse: “Rienzo, agge pacienzia, sa”.</l>
<l>Me 'mbrognolaie, ca 'n fronte me cogli':</l>
<l>Da tanno, aimé, st' arma 'nchiaiata sta,</l>
<l>Ch' Ammore 'n sosamiello me feri'.</l></lg>
</div2>
<div2>

<head>21</head>
<p>Ammoruso strevèrio</p>

<lg><l>Lo Sole avea legato a la carrozza,</l>
<l>Pe parte de Peroo, lo Lïone:</l>
<l>Chillo arraggiato, mo, facea la vozza</l>
<l>Iettanno fuoco da lo cannarone:</l>
<l>De muodo che m' avea sta catarozza</l>
<l>Brusciata, e lo cerviello e lo premmone,</l>
<l>Quann' io a lo pagliaro de Pacione</l>
<l>Corze a lo frisco, e nce trovaie Miozza.</l>
<l>Aimé, ca me 'ncantaie comme a taddeo</l>
<l>Vedendola, 'n facenne, ammassa' caso!</l>
<l>Cossì, pe fare meglio, io fice peo.</l>
<l>Ch' ardiette e disse: “Marzo me n' ha raso</l>
<l>Già da sto munno ! E che streverie veo!</l>
<l>Esce lo sole mio mo da l' O–ccaso !”</l></lg>
</div2>
<div2>

<head>22</head>
<p>Ammore nuovo</p>

<lg><l>Piglia ssa bella prova c' aggio fatto!</l>
<l>Aggio voluto ghi' a bede' sta Sdamma?</l>
<l>Aggione scervecchiato sta gran sciamma:</l>
<l>Ora mo nce lo bo', si crepo e schiatto!</l>
<l>Avea dato ad Amore schiacco matto,</l>
<l>Me pareva ogne femmena quarchiamma,</l>
<l>Non voleva amma' cchiù. Mo 'nnitto 'n fatto</l>
<l>Sto core mio pe Citta allanca e abbramma.</l>
<l>Lassaie Quinzia schiaffina e Menechella,</l>
<l>Ca m' aveano la vorza troppo rasa:</l>
<l>Ma Citta è peo de chesta e peo de chella.</l>
<l>Lo càntaro lassaie pe la privasa,</l>
<l>Scappaie da càiro e so' 'mmattuto a zella,</l>
<l>Da la tiella vao dinto la vrasa.</l></lg>
</div2>
<div2>

<head>23</head>
<p>Ammante proffediuso male visto</p>

<lg><l>Che faie tutto lo iuorno a sso pontone?</l>
<l>Non saie ca Cecca non te pò vedere?</l>
<l>Né a la fenesta maie se vò sedere</l>
<l>Perché staie lloco tu, piezzo d' anchione!</l>
<l>Ma chello che m' abbotta sto premmone</l>
<l>E ca mente che tu no' la puo' avere,</l>
<l>Pecché non aggia io manco 'sfazione</l>
<l>Te contiente ogne 'nfrusso de patere.</l>
<l>De cano d' ortolano haie la natura,</l>
<l>E me fiete de vrògnola a cantàre:</l>
<l>E a diretello, tu me sì na cura!</l>
<l>O razza de vernacchio, tu me pare:</l>
<l>Zoè, ca lo vernacchio non se cura,</l>
<l>Pe 'nfetta' chi l' è attuorno, de crepare!</l></lg>
</div2>
<div2>

<head>24</head>
<p>Ammante spresato chiaruto</p>

<lg><l>Steva no iuorno che n' avea carrine</l>
<l>E bolea fa' l' ammore e sguancïare:</l>
<l>Perna, vedenno ch' io n' avea denare,</l>
<l>Sgrignaie lo musso e me votai li rine.</l>
<l>Sta cosa m' abbottaie li cularine</l>
<l>E l' appe co no chiuovo a sbennegnare.</l>
<l>Ma po', votato, io disse a la commare:</l>
<l>“Saie che cosa ha sta razza de guaguine?</l>
<l>Dimme, se me vuoi bene, di', Vïola,</l>
<l>Da che prevene tanta tuorce–musse ?”</l>
<l>Ed essa disse: “E che ne faie de cola?</l>
<l>Saie pecché pate tu tutte sti 'nfrusse?</l>
<l>Io te lo dico mo co na parola:</l>
<l>Ca lo vorzillo è nietto de fellusse”.</l></lg>
</div2>
</div1>
<div1>

<head>CORDA TERZA</head>
<div2>
<head>1</head>
<p>'Ncignatura</p>

<lg><l>E quanno fornerrai tu, cecatiello,</l>
<l>De fareme tantillo arrequïare?</l>
<l>Ah, non me fare cchiù regnolïare,</l>
<l>Ca perdere me faie lo cellevriello.</l>
<l>Tu m' hai legato co no foneciello</l>
<l>Ch' ascire non ne pozzo, né scappare:</l>
<l>Et io me metto a chiagnere e cantare</l>
<l>Come 'n gaiola sòle fa' l' auciello.</l>
<l>Ma se te canto cchiù de na canzona</l>
<l>Dimme, pe premmio che me dai tu, frate,</l>
<l>Sopra lo bello monte d' Alecona?</l>
<l>Vattenne a le berdumme spampanate,</l>
<l>Famme tutta de sciure na corona:</l>
<l>Ma de sciure de vruoccole spicate.</l></lg>
</div2>
<div2>

<head>2</head>
<p>A le Sdamme pe portare lo guardanfante</p>

<lg><l>Femmene, o vuie che pe parere belle</l>
<l>Li tuppe ve mettite a la spagnola,</l>
<l>E 'mmiezo a tanta nocche e zagarelle</l>
<l>Parite iusto lècore 'n gaiola;</l>
<l>Parlate co lo schiecco comme a cola,</l>
<l>De russo avite 'n facce doie scotelle,</l>
<l>E p' essere tenuta da figliola</l>
<l>Ognuna s' ha calato li chianielle.</l>
<l>Ma na cosa tenite assaie baggiana:</l>
<l>Ed èie lo bestire a chisto taglio</l>
<l>Retunno cchiù d' aniello de quintana.</l>
<l>Site tenute, cierto, de lo quaglio:</l>
<l>E diceno chi veste da campana</l>
<l>Signale è c' ha besuogno de vattaglio.</l></lg>
</div2>
<div2>

<head>3</head>
<p>Cércheta presentosa castecata</p>

<lg><l>S' era quanno lo sole appe lo sfratto,</l>
<l>A chillo tiempo che la notte resta</l>
<l>E de papagne semmena na cesta</l>
<l>Cchiù tiennere e cchiù frische de lo llatto.</l>
<l>Io me ne corze bello guatto guatto</l>
<l>Dove Renzolla tene la fenesta,</l>
<l>E nce sentìje n' addore de menesta</l>
<l>Che de la famme ancora me ne schiatto.</l>
<l>Gridaie, che parze lo lupomenaro:</l>
<l>“Scinne ccà, Renza, io disse, a chisto scuro,</l>
<l>Defrescame sto core tanto ammaro !”</l>
<l>Essa me 'ntese da no correturo:</l>
<l>“Defrescate, me disse, a st' aurenaro !”,</l>
<l>E 'n capo me iettaie no pesciaturo.</l></lg>
</div2>
<div2>

<head>4</head>
<p>A li zuoccole de Renza</p>

<lg><l>Quanno te veo da sso cafuorchio 'scire,</l>
<l>E co ssi belle zuoccole passare,</l>
<l>Sso tuppe–tuppe che me fai sentire</l>
<l>Te dico ca me fa strasecolare.</l>
<l>Io sempe a lo tornare, a lo benire,</l>
<l>Sentire te vorria zoccolïare:</l>
<l>A n' auto sto fracasso fa stordire,</l>
<l>Ed a me sulo me fa recrïare.</l>
<l>Io lassaria na museca a taccone</l>
<l>Fatta da Iacoviello 'n concorrenza,</l>
<l>E de sentire l' arpa e lo trommone!</l>
<l>Si de lïuto, Ammore, stai de senza,</l>
<l>Ed hai golìo de fare quatto suone,</l>
<l>Pigliate chille zuoccole de Renza.</l></lg>
</div2>
<div2>

<head>5</head>
<p>Vezzarria coitata</p>

<lg><l>Pareva Marte arraggiaticcio Mase,</l>
<l>Ca Penta 'n casa non ce aveva asciato:</l>
<l>Quann' essa venne, e dettele dui vase,</l>
<l>E lo vediette sùbbeto coitato.</l>
<l>Ogn' ommo ch' era llà restaie 'ncantato,</l>
<l>E lo bedeva, e non credealo quase:</l>
<l>Io me ne rise, e po' diciette a Mase:</l>
<l>“E de che stai, porchiacco, ammentecato?</l>
<l>Penta la Dea de la bellezza pare:</l>
<l>Si Mase è Marte de furore chino,</l>
<l>Chi lo pò, se no' Benere, accoitare?</l>
<l>Si be' non songo astrolaco o 'nnevino,</l>
<l>Canosco quanto pò Cetrigna fare</l>
<l>Si veo no Marte, mo, fatto Martino !”</l></lg>
</div2>
<div2>

<head>6</head>
<p>Spotazza accidetara</p>

<lg><l>Pe farene ietta' d' ogne fenesta</l>
<l>Ogne perzona che m' avesse visto</l>
<l>M' avea puoste li sfuorgie de la festa</l>
<l>E camminava bello pisto pisto.</l>
<l>Pe penna avea na coda de rapesta</l>
<l>E no collaro a foggia de canisto,</l>
<l>Chi me vedeva: “E che bellezza è chesta?</l>
<l>Diceva, e comme va bello provisto !”</l>
<l>Mente cammino senco no sternuto:</l>
<l>Io auzo l' uocchie, e Popa s' affacciava;</l>
<l>Sùbbeto le faciette no saluto.</l>
<l>Tanno (la poverella)  essa spotava:</l>
<l>Me còuze la spotazza, e m' ha feruto.</l>
<l>Aiméne, e che sarria se vommecava?</l></lg>
</div2>
<div2>

<head>7</head>
<p>La porta–pollastre ammerosa</p>

<lg><l>Cice, sì tu ca ciciolìje c' ognuna</l>
<l>Ch' a lo 'ncanto se venne nfi' a lo 'nore,</l>
<l>E pe lo va — ca — viene a tutte l' ore</l>
<l>Che fai, me pare d' essere la luna.</l>
<l>Chesta sopr' ogne stella ha lo sbrannore,</l>
<l>Roffiana comme a te non c' è nesciuna:</l>
<l>Chella sbota lo mare e tu li core,</l>
<l>L' argiento chella fa, da te s' aduna.</l>
<l>Ma 'n chesta cosa d' essere non muste</l>
<l>La luna: ed è ch' essa lo tiempo guasta,</l>
<l>E tu l' ammante, pe denare, agghiuste;</l>
<l>La luna de sbrannure se scatasta</l>
<l>Quant' ha cchiù corna, e tu sfuorge demuste</l>
<l>Cchiù quann' hai de gran corna na catasta.</l></lg>
</div2>
<div2>

<head>8</head>
<p>Museca premmiata</p>

<lg><l>“Voglio canta' no poco a la marchetta</l>
<l>Pe scarreca' de doglia no cantàro;</l>
<l>Vienence, Tolla, co ssa mano netta</l>
<l>Vieneme apponta sto ianco collaro.</l>
<l>Su, viene, priesto, mente me preparo</l>
<l>Sto calascione 'mmiezo a la Chiazzetta.</l>
<l>O che te venga lo campisso ammaro!</l>
<l>Quanto vuoi che te chiamma e che t' aspetta ?”</l>
<l>Cossì, cantanno, Minaco diceva,</l>
<l>E Tolla, pe pigliarese delletto,</l>
<l>Da la cantina bello lo senteva.</l>
<l>Ascette e disse: “Comme sì cetrulo!</l>
<l>Che ne vuoi fa' de lo collaro nietto?</l>
<l>Si vuo' cantare pigliate st' arciulo !”</l></lg>
</div2>
<div2>

<head>9</head>
<p>Museca 'n concorrenzia</p>

<lg><l>Iette addove se venneno li zuoccole,</l>
<l>Ca nc' era festa, e sùbbeto sedietteme;</l>
<l>'Ncigno a cantare, e quanto ca vedietteme</l>
<l>Attuorno uommene, femmene e piciuoccole!</l>
<l>Cantaie co tanta belle sghirignuoccole</l>
<l>Che laudare da tutte llà sentietteme.</l>
<l>Io me ne iea pe l' allegrezza 'nzuoccole</l>
<l>E p' avantarme, po', disse e sosietteme:</l>
<l>“Che benga Arfeo, o s' auto è che mo pìccase,</l>
<l>Ca chisto calascione mio ccà sbòzzalo,</l>
<l>E chillo cchiù, che cchiù se 'ntoscia e 'ngrìccase !”</l>
<l>De gusto io mo leccavame le ghiedeta,</l>
<l>Quanno me sbregognaie no sauta — e — tozzalo:</l>
<l>“Sona co mico !”, disse, e sparaie pedeta.</l></lg>
</div2>
<div2>

<head>10</head>
<p>Museca a cchiu' reggistre</p>

<lg><l>S' era sosuto da lo pagliariccio</l>
<l>Mase, accellente museco, a sonare,</l>
<l>E s' era puosto, bello, pe crapiccio,</l>
<l>Accossì co la cetola a cantare:</l>
<l>“Fare me voglio na scoppetta a miccio</l>
<l>E de palle la voglio carrecare,</l>
<l>Pe la tirare a Tolla, c' ha lo riccio</l>
<l>Che m' ha feruto, e non me vò sanare”.</l>
<l>Tolla lo 'ntese e disse: “A me bozzacchio?</l>
<l>A me co la scoppetta viene sotta,</l>
<l>E puorte a la smargiassa lo pennacchio ?”</l>
<l>Mase respose: “Pigliate sta botta !”</l>
<l>Auzaie la coscia, e fece no vernacchio</l>
<l>Che parze no pallone quanno sbotta.</l></lg>
</div2>
<div2>

<head>11</head>
<p>A la Fortuna</p>

<lg><l>Da le sette celeste a me no' sguiglie,</l>
<l>Che maie no' stanno no tantillo abbiento,</l>
<l>Fortuna, ma pe dareme cchiù stiento</l>
<l>Tu da lo 'nfierno lo cammino piglie.</l>
<l>Perché non rota e fa cchiù para–piglie</l>
<l>Ssa rota, che parea molino a biento?</l>
<l>Fatta è pe mme na rota de trommiento,</l>
<l>Lo boia tu, che tanto me squaquiglie.</l>
<l>Cierto è cossì, pecché si chessa rota</l>
<l>Votasse, io no' starria sempe 'n fracasso,</l>
<l>Ma dapo' chianto ridarria na vota!</l>
<l>O fuorze, pe non dareme maie spasso,</l>
<l>Mente tu vuote a chesta e a chella vota,</l>
<l>De chella rota, aimé, m' haie fatto ll' asso?</l></lg>
</div2>
<div2>

<head>12</head>
<p>A la spata di Scatozza</p>

<lg><l>Spata scapizzacuolle, accidetara,</l>
<l>Che n' haie millanta sfecatate e accise;</l>
<l>Spata che faie veni' la premmonara</l>
<l>A Turche, a Muore, a Griece e a Sciannanise;</l>
<l>Chi te vede arrancata, affé, a cantàra</l>
<l>S' énchieno de schefienzia le cammise!</l>
<l>E 'nguaggio co chi vò ciento tornise</l>
<l>Ca tu ad ogni auta spata faie fa' zara!</l>
<l>Tu a lo gran Micco Passaro serviste,</l>
<l>E bona te sfrosciaie, pe l' appetito</l>
<l>C' appe de sferrïa' co chille e chiste.</l>
<l>Scatozza mo t' ha fatto auto commito:</l>
<l>E tanta n' ha 'nfilate, e buone e triste,</l>
<l>Che t' ha fatta torna', da spata, spito!</l></lg>
</div2>
<div2>

<head>13</head>
<p>Pe l' etate corrente</p>

<lg><l>Addonca, chi n' hav' oro non ha niente,</l>
<l>Ed ogne cosa ha chi possede l' oro?</l>
<l>Io, che n' aggio na maglia, a sti trommiente,</l>
<l>Senza spera' confuorto, aimé, ca moro! ,</l>
<l>Ardo pe Cenza mia, ch' è no trasoro:</l>
<l>Ma me ne pozzo spizzola' li diente,</l>
<l>Ch' a chiste tiempe, singhe Turco o Moro,</l>
<l>Ed agge truocchie, c' averraie contiente!</l>
<l>Mo vò na Sdamma, pe ghi' lénta e pénta,</l>
<l>E ave' na copia d' oro zitto e muto,</l>
<l>Ch' a la copia lo cuorno se nce aumenta.</l>
<l>'N frutto, mo chi n' have oro è no paputo,</l>
<l>E pe denare l' ommo se contenta</l>
<l>De friso essere piecoro cornuto.</l></lg>
</div2>
<div2>

<head>14</head>
<p>Vezzarria chiaruta</p>

<lg><l>Fui 'mmitato a na iostra ed io ce iette,</l>
<l>E me credeva a tutte de sbozzare:</l>
<l>N' aseno primmarulo ghìje a buscare</l>
<l>Che sapea fa' carrère e fa' crovette.</l>
<l>Ma che !  A la primma corza che facette</l>
<l>Mille vernacchie mésese a sparare,</l>
<l>'Ncignaie a ghietta' cauce e ad arragliare,</l>
<l>E tanto sautaie forte ch' io cadette.</l>
<l>Vecco l' allucca ! E chi dicea no mutto,</l>
<l>Chi me volea 'ncenza' co n' aurinaro,</l>
<l>Ch' abbesognaie fuiremenne, 'n frutto.</l>
<l>Cossì, da ntanno, io canosciette chiaro</l>
<l>Ch' è bero ca no cunto fa lo gliutto,</l>
<l>E n' autro ne fa po' lo tavernaro.</l></lg>
</div2>
<div2>

<head>15</head>
<p>Paraggio nfra isso e l' arvolo de cèrcola</p>

<lg><l>Le radeche tu 'nfùrchie a lo spreffunno,</l>
<l>Cerza, e 'mpizzate a l' arma agg' io li stiente;</l>
<l>Tu gire co li rame, io sguardo a tunno,</l>
<l>Tu frunne ed io speranze do a li viente.</l>
<l>L' aucielle alluogge tune a ciente a ciente,</l>
<l>Ed io sto de penziere chino a funno;</l>
<l>A tte danno li grànnane trommiente,</l>
<l>E Ammore mme ne manna a l' autro munno.</l>
<l>Tu a li viente staie sauda e non te stuorcie,</l>
<l>Chest' arma a li sospire cchiù se 'ntofa,</l>
<l>Io muorto cado e tu secca appaluorcie;</l>
<l>Tu suone, io canto co sonetto o strofa,</l>
<l>Tu co le gliantre toie pasce li puorcie,</l>
<l>Io co sto core mio sazio na scrofa.</l></lg>
</div2>
</div1>
<div1>

 <head>CORDA QUARTA</head>
<div2>
<head>1</head>
<p>a la bella tricchetraccàra, zoè che faceva e benneva tricche–tracche</p>

<lg><l>Chesta ch' è nata, oimé, p' accedetara,</l>
<l>E che sillanta core have sperciate,</l>
<l>E c' have millant' arme annegrecate,</l>
<l>La vego fatta mo tricchetraccara.</l>
<l>La porva ch' a le ccarte essa prepara</l>
<l>Pe fa' li tricche–tracche (o canetate!) ,</l>
<l>La porva è de li core c' ha brusciate</l>
<l>Co l' uocchie: auto che Somma o zorfatara!</l>
<l>Nora, sì fuorze Dea de li tormiente?</l>
<l>O la Reggina de li parasacche,</l>
<l>Che redducere vuoi lo munno a niente?</l>
<l>Giove sta a fare trìvole e sciabbacche,</l>
<l>Perché s' è accuorto ca so' cchiù potiente</l>
<l>De li frùgole suoie ssi tricche–tracche.</l></lg>
</div2>
<div2>

<head>2</head>
<p>A la bella guattara</p>

<lg><l>Steva a spennare Ciomma na gallina</l>
<l>A la fenestra, quann' io la vedette,</l>
<l>E perché stea 'n facenne a la cocina</l>
<l>S' era tutta sedonta de vrodette.</l>
<l>Avea pe mantesino na mappina,</l>
<l>La facce tenta da li pozonette:</l>
<l>E mentre iea a ghiettare a na latrina</l>
<l>Le penne, essa me vedde e se ne iette.</l>
<l>St' arma da pietto me sentìje scrastare,</l>
<l>E strillai: “Fremma, o core sbisciolato!</l>
<l>Ssa facce tenta, oimé, torna a mostare!</l>
<l>Venga chi vò vede' Febbo aggrissato,</l>
<l>Dïana dinto a l' ombre allummenare,</l>
<l>E 'n guattara Coppido trasformato !”</l></lg>
</div2>
<div2>

<head>3</head>
<p>A la bella tripparola, zoè che benneva trippa</p>

<lg><l>E be' ? Pecché sì fatta trippaiola,</l>
<l>E trippa vinne ianca e tennerella?</l>
<l>Fuorze pe deventare marïola</l>
<l>E danno trippa arruobbe coratella?</l>
<l>Se de ssa trippa tu me dai na fella</l>
<l>Io te do no cetrulo, o na cognòla:</l>
<l>Non me fa' fare cchiù la spotazzella,</l>
<l>Famme passare tanta cannavola!</l>
<l>Non so' cchiù ommo, cride, ma cuculo</l>
<l>Vedenno ca ssa trippa cchiù me strippa</l>
<l>De suglia, de vregara, o pontarulo.</l>
<l>St' arma è prena de doglia, e se n' allippa:</l>
<l>E pe golìo te manna n' agliarulo</l>
<l>Si no' le daie tantillo de ssa trippa!</l></lg>
</div2>
<div2>

<head>4</head>
<p>A la bella tavernara</p>

<lg><l>Si mancio o vevo sto penzanno a Cianna,</l>
<l>Ch' a na taverna me ferìje sto core,</l>
<l>Ed ogne mmuorzo che me 'mpizzo 'n canna</l>
<l>Me 'mpizza 'mpietto na saietta Ammore.</l>
<l>Pe mme lo vino èie acqua de dolore,</l>
<l>Fèle me sa lo zuccaro e la manna:</l>
<l>Ietto li grutte e li sospire fore</l>
<l>Tanta è la passione che me scanna.</l>
<l>Vorria ch' Ammore, quanno me fa sete,</l>
<l>No' mme portasse a bevera' a lo Tevere,</l>
<l>Ma a chillo sciummo che se chiamma Lete:</l>
<l>Grazia cchiù granne no' porria recevere,</l>
<l>Pe bivere ste quatt' ore coiete,</l>
<l>Fuorze me la scordasse co lo bevere.</l></lg>
</div2>
<div2>

<head>5</head>
<p>A la bella ietta–càntare</p>

<lg><l>Era la notte, quanno Carmosina</l>
<l>Da lo cafuorchio a l' attentune ascette,</l>
<l>E de corza e de pésole venette</l>
<l>Lo càntaro a ghiettare a la marina.</l>
<l>Me vedde mente iea co Fragostina,</l>
<l>E rossa pe lo scuorno se facette:</l>
<l>Po' tanto a la 'ncorrenno se ne iette</l>
<l>Che le scappai da mano la mappina.</l>
<l>Gridai, tutto scagnato de colore:</l>
<l>“Frémmate, bene mio, n' ave' paura!</l>
<l>Aimé ! Non saie ca te so' servetore ?”</l>
<l>Ma che cchiù grido pe chest' aira scura?</l>
<l>Pe nce atterrare vivo chisto core</l>
<l>Sso càntaro pe me fu sebetura.</l></lg>
</div2>
<div2>

<head>6</head>
<p>A la bella pedocchiosa</p>

<lg><l>Io vidde Narda che se pettenava,</l>
<l>E ogne peducchio ch' a la capo aveva</l>
<l>Era quanto na perna, e straloceva:</l>
<l>Isce bellezza, che t' affattorava!</l>
<l>Co na dellecatura le pigliava,</l>
<l>E 'mmiezo a l' ogna po' se le metteva:</l>
<l>Ma non tanta peducchie essa accedeva</l>
<l>Quanta a sto core spùngole 'mpizzava.</l>
<l>“Narda, o de st' arma fecato e premmone,</l>
<l>Si be' ca me cuffìje e me 'mpapucchie,</l>
<l>Siente, le disse, ca n' abburlo, none:</l>
<l>Io pagarria no mazzo de fenucchie</l>
<l>Puro che deventasse mo vracone,</l>
<l>E me manciasse tutte ssi peducchie”.</l></lg>
</div2>
<div2>

<head>7</head>
<p>A la bella sciaccata</p>

<lg><l>Cianna lo lazzespingolo chiammaie,</l>
<l>Che l' aspettava abbascio a la portella,</l>
<l>Quanno mese lo pede, e sciolïaie,</l>
<l>'Ncoppa a na cacca de na peccerella.</l>
<l>Essa tutte le grade vrociolaie</l>
<l>E bona se sciaccaie, la poverella:</l>
<l>Ma creo ch' Ammore, pe le dare guaie,</l>
<l>Llà ghieze a devacare le bodella.</l>
<l>O bella prova che faciste, Ammore!</l>
<l>Perché non ghive a cacare a lo ponte,</l>
<l>O dinto a quacche stalla de Signore?</l>
<l>Ma tu, che stare no' le puoie a fronte,</l>
<l>Sperciare non potennole lo core</l>
<l>L' haie fatto buono rompere lo fronte.</l></lg>
</div2>
<div2>

<head>8</head>
<p>A la bella uocchie scazzate</p>

<lg><l>Iettato avea lo banno de lo sfratto</l>
<l>L' arba a le stelle, ed io a lo dormire,</l>
<l>Quanno vediette ad uno stisso tratto</l>
<l>Da Fragostina la fenesta aprire.</l>
<l>Ammore, ch' a zuca' zizza sol' ire,</l>
<l>Le vasaie l' uocchie e bommecàice latto,</l>
<l>Creo io, ca vidde, e m' appe a 'scievolire,</l>
<l>De scazzimma a chill' uocchie no pïatto.</l>
<l>E stanno a canna aperta a contemprare</l>
<l>Ogn' uocchio de recotta minïato,</l>
<l>Essa l' acqua tiraie pe se lavare.</l>
<l>“Non fare, io disse, lassa sta' sso cato.</l>
<l>Non saie ca non se pò Febbo sguardare</l>
<l>Si n' è da quacche nuvola adombrato ?”</l></lg>
</div2>
<div2>

<head>9</head>
<p>A la bella guercia</p>

<lg><l>Che tu le tienghe mente, o bella Vasta,</l>
<l>Pregare non te pò sto core affritto:</l>
<l>Pecché si be' lo sguarde fitto fitto</l>
<l>Ne sgarre pe lo mmanco cchiù de n' asta.</l>
<l>Pe ontareme lo cuollo io manno a mitto</l>
<l>D' agniento de l' asceuza nfi' a na grasta,</l>
<l>Tanto me sboto, a stuorto ed a deritto,</l>
<l>Pe bede' dove sguarde. E non m' abbasta.</l>
<l>Si ad uno tiene mente a no pontone</l>
<l>Io creo che 'n facce me resguarde, o 'mpietto,</l>
<l>E faccio no sollenne sbarïone.</l>
<l>'Nzomma, de li vernacchie hai lo defietto:</l>
<l>Pecché fanno la mmira a lo tallone,</l>
<l>E po' vanno a lo naso a da' de pietto.</l></lg>
</div2>
<div2>

<head>10</head>
<p>A la bella facce tagliata</p>

<lg><l>Chi t' ha tanta bellezza stroppïata?</l>
<l>Che male punto aviste de fortuna?</l>
<l>E che sferra mmardetta fu chell' una</l>
<l>Che t' ha ssa facce, Meneca, sfresata?</l>
<l>Ma non ne stare niente addolorata,</l>
<l>Pecché bruttezza non te dà nesciuna:</l>
<l>Pe te la dire bello, ssa sgarrata</l>
<l>Pare na foggia de na meza luna.</l>
<l>Ma si ssa facce è n' uorto de Signore,</l>
<l>Sso singo 'mmiezo, cossì fatto ad arte,</l>
<l>Pare no surco de no zappatore.</l>
<l>Ma sì ! Fu gelosia da l' auta parte!</l>
<l>Ca essenno mamma de lo Dio d' ammore,</l>
<l>Chessa martina te l' ha fatta Marte.</l></lg>
</div2>
<div2>

<head>11</head>
<p>A la bella sannuta, zoè co li diente 'n fora</p>

<lg><l>Quanno contempro, o Lella, a sso sbrannore,</l>
<l>E massema si sguardo a ssa vocchella,</l>
<l>Pe nce ferire nce have puosto Ammore,</l>
<l>Pe diente, ad ogne mmasca na frezzella.</l>
<l>O sì porca sarvaggia, e sanna è chella</l>
<l>Ch' ad ogne banna de la vocca hai fore,</l>
<l>E tanto cruda essenno quanto bella</l>
<l>Co chesse sanne smàfare li core?</l>
<l>O sì alefanta, e muste de tenere</l>
<l>Diente d' avolio, e 'n chesta forma nata</l>
<l>Pe fare ogn' arma chiagnere e dolere?</l>
<l>Bella alefanta mia, na mozzecata</l>
<l>Contentariame da ssi diente avere</l>
<l>Si be' ca fusse tu cana arraggiata!</l></lg>
</div2>
<div2>

<head>12</head>
<p>A la bella vavosa</p>

<lg><l>Sse lavra toie, o Nora mia, vavose,</l>
<l>Pe spanto l' have gnenetate Ammore:</l>
<l>Pareno le bavuglie, a lo sbrannore,</l>
<l>Iusto comme a li giglie nfra le rose.</l>
<l>Cedano a bui, o lavra prezïose,</l>
<l>E rubbine e cravunchie lo colore,</l>
<l>Ve ceda l' onna a lo mannare fore</l>
<l>Scumme d' argiento, o vave meie pompose.</l>
<l>O ragne fuorze, e bui, vavuglie, site</l>
<l>Le ragnatele, addove appiccecate</l>
<l>Li core nuoste perdeno le bite?</l>
<l>Sì, sì, da cheste lavra v' arrassate,</l>
<l>O ammante, ca le bave che bedite</l>
<l>Songo de l' arma, oimé, tanta vescate.</l></lg>
</div2>
<div2>

<head>13</head>
<p>A la bella tartagliosa</p>

<lg><l>Li viente hai 'n canna, o Pascaddozia, tune,</l>
<l>Mente ca sse parole so' stracquate</l>
<l>P' ascire prodïanno a sbottorune?</l>
<l>O so' de tricchetracche 'mmottonate?</l>
<l>O nce hai li zerre–zerre appiccecate?</l>
<l>O pe la canna hai fuosse e sgarropune,</l>
<l>Dove piglianno mille 'ntroppecune</l>
<l>N' esceno sse parole strammazzate?</l>
<l>O fuorze ogne parola èie no cato,</l>
<l>Sso pietto è puzzo, e pe tirarle suso</l>
<l>Rotta è la funa de sso bello sciato?</l>
<l>Ma no, ca parle tu cossì cianciuso</l>
<l>Perché sì no Copinto speccecato,</l>
<l>E Ammore, ch' è nennillo, è trattagliuso.</l></lg>
</div2>
<div2>

<head>14</head>
<p>A la bella vozzolosa</p>

<lg><l>Quanno te tengo mente, o Caraddonia,</l>
<l>Na cosa veo tanto belledessema,</l>
<l>Ch' ogn' auta femmenella è na demmonia</l>
<l>A paro de ssa facce lucentessema.</l>
<l>Non se ce mecca Renza e manco Antonia,</l>
<l>Che tanto spuzza de la nobbelessema,</l>
<l>Né Zoza, né Rosella, né Laudonia,</l>
<l>Che d' essere se penza galantessema.</l>
<l>Co tanta zagarelle e tanta scìsciole</l>
<l>Che puorte 'ntuorno a chessa catarozzola</l>
<l>Tu m' arde cheste fecate e ste bìsciole.</l>
<l>Pe ttene Ammore me fa mille trapole:</l>
<l>Ma cierto si n' avisse chessa vozzola</l>
<l>Sarrisse la cchiù bella dinto Napole.</l></lg>
</div2>
<div2>

<head>15</head>
<p>A la brutta scartellata, ma vestuta sforgiosa</p>

<lg><l>Mo che t' hai fatta ssa galante vesta,</l>
<l>Co chisso tuppo a mmuodo de sopposta,</l>
<l>Pare comme a no gallo co la cresta:</l>
<l>Ma l' uocchie russe so' cchiù de ragosta.</l>
<l>Ssa facce ha lo colore de l' agresta,</l>
<l>E pare na porchetta co la crosta:</l>
<l>Chi te vede, a pigliare va de posta</l>
<l>L' orvietano, ch' è contra de la pesta.</l>
<l>Scommuoglie lo defietto co ssa robba.</l>
<l>Chi tene mente a ssa foggia novella</l>
<l>Vede sso gra' scartiello, e po' se strobba.</l>
<l>Zitto, ca la gallina patanella</l>
<l>Se bene è bascia, peccerella e sgobba,</l>
<l>Puro è tenuta pe na cosa bella!</l></lg>
</div2>
<div2>

<head>16</head>
<p>A la bella scartellata</p>

<lg><l>Sso monte ch' a le spalle hai tu galante</l>
<l>Fuorze de l' arme, o Porzia, è lo recietto?</l>
<l>O li sospire asciute da sto pietto</l>
<l>Ssa gran montagna anchiettero, vacante?</l>
<l>O ammante è de li core ammaure?</l>
<l>O Posileco è chisso de delietto?</l>
<l>O pe fa' guerra a Giove e gran despietto</l>
<l>Monte te faie d' ammore ch' è giagante?</l>
<l>Pecché de le bellizze sì Regina</l>
<l>No Regno è chisso, e te l' ha dato Ammore</l>
<l>Pe ffa' l' anne chi allegra e chi meschina.</l>
<l>No, no, ch' è na montagna de dolore!</l>
<l>Lo sai tu, che nce iste, e co roina</l>
<l>Ne vrociolaste abbascio, o nigro core.</l></lg>
</div2>
<div2>

<head>17</head>
<p>A la bella core tuosto</p>

<lg><l>Dimme la cauza, o bene mio, pecché</l>
<l>Co mmico tanto arraggiaticcia sì:</l>
<l>Si t' aggio fatto quacche cosa, di',</l>
<l>Ca me sbodello io stisso da pe me.</l>
<l>Quann' io te parlo, non me ascute, aimé,</l>
<l>Che comme a piccerillo chiagno, vì,</l>
<l>E perdonanza te cerco perzì;</l>
<l>Piglia sto core mio, straccialo, te'!</l>
<l>O Prezïosa, non me siente, oh oh,</l>
<l>Che tosta sì de sti vrecciune cchiù?</l>
<l>Fremma no poco, e non fuire, no.</l>
<l>O lebertà, te n' allecciaste tu,</l>
<l>E pe la canna me fai fa' cò–cò:</l>
<l>Ma a chesto, Ammore la corpa ne fu.</l></lg>
</div2>
<div2>

<head>18</head>
<p>A la bella sguancellata</p>

<lg><l>Bella mia sguancellata, aimé, ch' Ammore</l>
<l>T' ha fatto chesse deta storzellate</l>
<l>Pe ancine, addove l' arme ce ha 'mpizzate,</l>
<l>Overo p' amme da pescare core.</l>
<l>O so' borpare da tira' li cate</l>
<l>De lagreme, da st' uocchie, de dolore?</l>
<l>O cacciacarne, che da le pegnate</l>
<l>De l' arme tire li sospire fore?</l>
<l>Ma no, ca s' io contempro a sse stortezze</l>
<l>So' crocche, addove è appiso lo confuorto,</l>
<l>Ancora pe da' funno a l' allegrezze.</l>
<l>Io so' basciello, e corro a te pe muorto:</l>
<l>Siano rimme sse mmano, e chesse trezze</l>
<l>Le ffune, e chisso pietto me sia puorto.</l></lg>
</div2>
<div2>

<head>19</head>
<p>A la bella zoppa</p>

<lg><l>Vïola, si cammine pe la via,</l>
<l>Tanto te stuorce e sbuote, zoppecanno,</l>
<l>Che si è lo vero chesso, e no' abborlanno,</l>
<l>Éie auto che catubba e che Lucia.</l>
<l>Pare che ad ora ad ora, arrasso sia,</l>
<l>Disse de pietto 'n terra vrociolanno:</l>
<l>Ma si vuoi ire bona camminanno</l>
<l>Ammame ca te sano, afféde mia.</l>
<l>Siente, o Vïola, sto proverbio, su:</l>
<l>“Chi pratteca co zuoppe, si be' è sano,</l>
<l>'N capo de l' anno zoppeca isso cchiù”.</l>
<l>'Mmescannome sso zuoppo, chiano chiano</l>
<l>Cierto ca sane: e pararrisse tu</l>
<l>Venere bella, ed io zuoppo Vorcano.</l></lg>
</div2>
<div2>

<head>20</head>
<p>A la bella zazzarosa</p>

<lg><l>Giove t' ha fatta allegra, auta e 'nfommata</l>
<l>Marte, e Saturno fredda e senza ammore,</l>
<l>Febbo a sse trezze ha puosto lo sbrannore,</l>
<l>Venere la bellezza t' ha donata;</l>
<l>Dïana t' ha la facce ianchïata</l>
<l>E Merculio t' ha fatta no dottore,</l>
<l>Cupinto t' have l' arte renonzata,</l>
<l>Le Stelle a ss' uocchie dezero lustrore.</l>
<l>Da li quatto alimente n' haie avuto</l>
<l>Acque de grazie e sciato saporito,</l>
<l>Fuoco c' ha miezo munno 'nceneruto:</l>
<l>La terra, ch' è alemento assai comprito,</l>
<l>Te 'mpastai 'mprimmo, e mo pe cchiù trebbuto</l>
<l>T' arragama de lota lo vestito.</l></lg>
</div2>
<div2>

<head>21</head>
<p>A la bella rognosa</p>

<lg><l>Lolla rognosa mia pare na scigna</l>
<l>Quanno le prode e grattase la rogna,</l>
<l>Tanto sauta de sguinzo e dapo' sgrigna,</l>
<l>E pare che mandato aggia cotogna.</l>
<l>Vorria sto core deventasse n' ogna</l>
<l>Che la grattasse dintro a quarche bigna,</l>
<l>Pe farela piscia' de gusto, e nzogna,</l>
<l>Ca mo l' abbruscia quanno se sgraffigna.</l>
<l>Essa chelle carnumme se rascagna,</l>
<l>E pe dolore chiagne, e s' arrecegna,</l>
<l>E dove tocca pare che se 'nzagna.</l>
<l>Conzegname ssa rogna, mo, consegna,</l>
<l>Lolla mia bella, famme sta' 'n coccagna,</l>
<l>De ssa grattosa fa sta carne degna.</l></lg>
</div2>
<div2>

<head>22</head>
<p>A la bella 'nfranzesata</p>

<lg><l>Ammore va co l' arco e tira frezze,</l>
<l>E chelle frezze sperciano filiette:</l>
<l>Tu vai, Cremenzia, armata de bellezze,</l>
<l>E ne scervicchie l' arme da li piette.</l>
<l>Ammore ce promette contentezze</l>
<l>E po' ce dace trivole e despiette:</l>
<l>E tu co ss' uocchie belle e co sse trezze</l>
<l>D' annegrecare core te deliette.</l>
<l>Fuorze t' ha fatta accedetara Ammore,</l>
<l>Bella assassinia ? Addonca cossì baie</l>
<l>Ferenno cchiù li cuorpe che li core?</l>
<l>Tu cchiù d' ammore dai trommiente e guaie:</l>
<l>Ammore 'mpietto manna l' abbrosciore,</l>
<l>E tune a l' anguinaglia fai le chiaie.</l></lg>
</div2>
<div2>

<head>23</head>
<p>A la bella sforgiosa</p>

<lg><l>Sso panno russo e sso dobretto ianco</l>
<l>Che puorte, Sirvia, so' cose azzellente!</l>
<l>Di': fuorze fosser uovo, o veramente</l>
<l>So' carne e maccarune ? Aimé ch' allanco!</l>
<l>Che me pozza veni' doglia de scianco</l>
<l>Si chesse beste tu non te l' hai tente,</l>
<l>De sango de puorco uno e pe lo manco</l>
<l>De recotta chill' auto, e stai contente.</l>
<l>O tu vieste a presutto ? O è no mmisco,</l>
<l>E mosta chisso panno la crovara</l>
<l>E sso dobbretto ianco lo berdisco?</l>
<l>Ma, oimé, me dace Ammore auto che 'nfrusso,</l>
<l>Ca vùfara m' ha fatto campanara</l>
<l>E corro a spezzacuollo a chesso russo!</l></lg>
</div2>
<div2>

<head>24</head>
<p>A la bella zerrona</p>

<lg><l>Vedennote, isce bello! , o Pimpa mia,</l>
<l>Fare li travocchette a la spagnola,</l>
<l>Chest' arma comme a lècora 'n gaiola</l>
<l>Se mese volontaria 'mpresonia.</l>
<l>Sta 'nnante a l' uocchie tuoie comme a na cola,</l>
<l>Perché li schiecche so' de l' arma mia:</l>
<l>E la scur' essa n' have cannavola,</l>
<l>Ma tu no' ll' aude, e dàile cardaccia.</l>
<l>Ascota, o cana, o core de zefierno:</l>
<l>Non saie ca chi non ha d' auto pietate</l>
<l>Éie esca e frasca e cippo de lo 'nfierno?</l>
<l>Dove s' è bisto sta crodeletate?</l>
<l>Tu abbruscie l' arme a lo cchiù friddo vierno,</l>
<l>Tu ghiele l' arme a la cchiù cauda 'state!</l></lg>
</div2>
<div2>

<head>25</head>
<p>A la bella criccosa</p>

<lg><l>Quanno 'nzorfata Antonïella sta</l>
<l>Ed a chill' uocchie tiene mente tu,</l>
<l>Comme a scoppetta “tiffe–tuffe e bù”</l>
<l>Te siente, 'mpietto, ca te coglie e dà.</l>
<l>Na mummia, na mesesca te ne fa,</l>
<l>Che pe cient' anne po' non vale cchiù;</l>
<l>Te fa lo core, che maie tale fu,</l>
<l>Comme a tammurro: taratappa–tà.</l>
<l>Ma quanno allegra la resguarde, po',</l>
<l>Forza co la bellezza have perzì</l>
<l>Che dare gusto a tommola te pò.</l>
<l>O core, lo pericolo po' nc' è:</l>
<l>Quanno marfossa sta, fùila, vì,</l>
<l>Sta' 'n cellevriello, ca nce va pe te.</l></lg>
</div2>
<div2>

<head>26</head>
<p>La bella 'mmessicchiata (Dialaco nfra l' Ammante ed Ammore)</p>

<lg><l>Ammante. Ammore, tu mme daie troppo schiattiglia,</l>
<l>Troppo me vaie fruscianno lo cauzone!</l>
<l>Perché dareme tanta crepantiglia,</l>
<l>Ch' addesa m' è abbottato lo premmone?</l>
<l>Ammore. Comme sì bestiale e nzemprecone!</l>
<l>Non vì tu chella c' ha da te la viglia</l>
<l>Pare abbottata comme a no pallone,</l>
<l>E da na masca a l' auta nc' è sei miglia?</l>
<l>Videla 'mmessicchiata quant' è bella,</l>
<l>La cocetrigna toia: accossì, sciuocco,</l>
<l>Voglio che tu deviente, comm' a chella!</l>
<l>Ammante. Si chess' è, appilo, e mo la cénta scrocco:</l>
<l>E prego ad Eolo, p' abbotta' la pella,</l>
<l>Me manna addove sape lo scerocco.</l></lg>
</div2>
<div2>

<head>27</head>
<p>A la bella cotecona</p>

<lg><l>Vecco ca torna maggio, e se ne vene</l>
<l>Lo Piecoro e lo Tauro alla 'ncorrenno;</l>
<l>A li Pisce e a l' Acquario mo foienno</l>
<l>Vanno, de l' Innia a le 'nnaurate arene;</l>
<l>E chiammano chi sulo pe gran bene</l>
<l>Abbracciate se vedeno dormenno,</l>
<l>E azzò la terra e l' airo stia vedenno</l>
<l>Spezza, Apollo, de iaccio le catene.</l>
<l>Vedenno chesto, io dico: “O sfortunato!</l>
<l>Se Febbo spezza chi so' fridde tante,</l>
<l>Comme lo core a Fulla n' ha squagliato ?”</l>
<l>“Brutto porchiacco, e comme sì 'gnorante!</l>
<l>Responne Ammore. E non te sì addonato</l>
<l>Ca lo core de Fulla è de diamante ?”</l></lg>
</div2>
<div2>

<head>28</head>
<p>A la bella 'ntosciata</p>

<lg><l>Uh, uh ! quanto ne faie co ssa bellezza!</l>
<l>Comme te picche e staie 'ngarzepelluta!</l>
<l>E s' uno se sbarretta e te saluta</l>
<l>Manco lo sguarde e bai co l' auterezza.</l>
<l>Da dove t' è benuta ssa grannezza?</l>
<l>E comme de soperbia sì 'nfociuta?</l>
<l>Fuorze perché ca d' oro haie ogne ntrezza</l>
<l>Stai tant' auta la mano e 'ncepolluta?</l>
<l>Lo tiempo, ch' è la preta paragone,</l>
<l>Te lo scommogliarrà tutto a na botta</l>
<l>L' oro, ch' è miezo stagno e miezo attone.</l>
<l>Ride, ca se lo bello se ne trotta</l>
<l>Chiagnarraie, brutta ed arrappata, pone!</l>
<l>Sso caso giallo se farrà recotta!</l></lg>
</div2>
<div2>

<head>29</head>
<p>E chesso perzì</p>

<lg><l>Non ne fa' tanta, no, maddamma ntroccola!</l>
<l>Non te piccare tanto, o sore mia!</l>
<l>S' io dico: “Schiavo de vossegnoria”</l>
<l>Tu fui cchiù che non fuie de gatta zoccola.</l>
<l>Che t' haie 'mpizzato a chessa chierecoccola?</l>
<l>Da dove t' è benuta ss' arbascia?</l>
<l>Siente, pe non fa' cchiu' la filastroccola:</l>
<l>Chi la stira la spezza, e n' è boscia.</l>
<l>'Ntòsciate mo si saie, statte 'n grannezze,</l>
<l>E sona sempe le ccampane a grolia,</l>
<l>Ch' ogne cosa se fa porva e 'mmonnezze.</l>
<l>Secca la fico moscia e l' uva 'nzolia,</l>
<l>Lo mmele puro perde le docezze:</l>
<l>Lo saccio ca non sempre lilia frolia.</l></lg>
</div2>
<div2>

<head>30</head>
<lg><l>Stella Dïana pare, o Pascarella,</l>
<l>Quanno muove chiss' uocchie stralampante;</l>
<l>E de lo sole ch' esce da Levante</l>
<l>Pare ogne trezza toia assaie cchiù bella.</l>
<l>Tu sì cchiù ghianca de na recottella,</l>
<l>Cchiù saporita de le fave frante:</l>
<l>Quanno cammine e baie tutta galante</l>
<l>Pare na mula co gualdrappa e sella.</l>
<l>Da dove sponta Apollo la matina</l>
<l>Tu n' haie le perne appiccecate 'mmocca,</l>
<l>E quanno addanze pare na darfina.</l>
<l>Ma, aimé, tanta bellezza me trabbocca</l>
<l>Sto core de dolore: na latrina</l>
<l>Ca se despera de te 'ntrare 'n chiocca.</l></lg>
</div2>
<div2>

<head>31</head>
<p>Le tre belle: Menechella, Pedocchiella e Vasta che ghievano 'nzembra a spasso</p>

<lg><l>O sbrannure, o gioielle, e comme iate</l>
<l>Tutte tre 'n chietta 'n commerzazïone?</l>
<l>O mazzo mio de vruoccole spicate,</l>
<l>Rammaglietto de st' arma e sto premmone!</l>
<l>Bene mio, cossì 'nzemma ne 'ncacate</l>
<l>A le Fate Morgane: e 'n crosïone</l>
<l>Vuie perzì de bellizze arcepassate</l>
<l>A Mecera, ad Aletto e a Trisefone.</l>
<l>Cierto parite d' arme la vorpara,</l>
<l>O no trépete site: ah, fosse io miso</l>
<l>'Ncoppa a sso trépete, tiesto pe caudara!</l>
<l>O vui tre, pe non dareme cchiù riso,</l>
<l>De tre legna faciteme na vara:</l>
<l>De ssa forca voglio essere lo 'mpiso!</l></lg>
</div2>
<div2>

<head>32</head>
<p>A Tolla, che lassa Mucchio, ch' è no spellecchione, e se piglia ad isso</p>

<lg><l>Tolla, che nne vuoie fa' de sto spellecchia</l>
<l>Che sempe te scorcoglia e te 'mpapocchia,</l>
<l>E mo na caudarella e mo t' arrocchia</l>
<l>Na còncola, no trépete e na secchia?</l>
<l>È squacquara, è bavuso ed è guallecchia,</l>
<l>Non te dà maie no fuso o na conocchia,</l>
<l>Sta sempe sicco comme a la restocchia</l>
<l>Ed arrappato comme a scarpa vecchia.</l>
<l>Pìgliate a mene e lassa sso vozzacchio,</l>
<l>Ch' è cchiù pezzente assaie de lo peducchio</l>
<l>E cchiù fetente assaie de lo vernacchio.</l>
<l>“Pagassece no pede o no denucchio,</l>
<l>Respose Tolla, 'mmiezo a lo Mantracchio,</l>
<l>E fusse accossì bello comme a Mucchio !”</l></lg>
</div2>
</div1>
<div1>

<head>CORDA QUINTA</head>
<div2>
<head>1</head>
<p>Li trivole pe la morte de Cecca, arrasso sia</p>
<p>'Ncignatura</p>

<lg><l>Piglio lo calascione pe cantare,</l>
<l>E sùbbeto m' afferra lo selluzzo:</l>
<l>Ca morta è chella che me fece ammare</l>
<l>E fu de chisto pietto lo coruzzo.</l>
<l>Tanta è la doglia che me fa crepare</l>
<l>Che co no muro vorria fare a tuzzo,</l>
<l>E pe ste pene meie triste ed ammare</l>
<l>Io me vorria ietta' dinto a no puzzo.</l>
<l>È tanto lo delluvio de lo chianto,</l>
<l>Che mente vene da sto cannarone</l>
<l>Me fa spezzare e rompere lo canto.</l>
<l>Musa, muove no poco sto taccone</l>
<l>E fa che sia sciabbacco, mente canto,</l>
<l>St' affritto e sconzolato calascione.</l></lg>
</div2>
<div2>

<head>2</head>
<p>Secoteia</p>

<lg><l>Mo sì ca chella secca e spremmentata</l>
<l>De Morte t' have annegrecato, o Amore,</l>
<l>E da lo regno tuio lo sciore sciore</l>
<l>La sgrata ne sciosciaie da la pignata.</l>
<l>Aiméne, aimé, ca n' have scervecchiata</l>
<l>La grazia, la bellezza e lo sbrannore!</l>
<l>Ma faccia quanto vò, ca da sto core</l>
<l>Non ne la scrastarrà maie, ssa cecata!</l>
<l>Sulo na cosa, tu, Morte, puoi fare</l>
<l>Pe scaca' chillo nomme e darle tossa:</l>
<l>Sta sfortonata vita 'ncerrecciare.</l>
<l>Ma che ? A despietto tuio dinto a la fossa</l>
<l>La bella famma soia non ce pò stare.</l>
<l>Tu, comme a cana, spóllecane l' ossa.</l></lg>
</div2>
<div2>

<head>3</head>
<lg><l>Veo lo Pennino, Puorto, e beo la Zecca</l>
<l>Che fanno lo greciello e lo sciabbacco:</l>
<l>E ogn' ommo è berde cchiù de no perchiacco</l>
<l>Pe lo delore c' ha, ch' è morta Cecca.</l>
<l>Se strilla da la Lecca nfi' a la Mecca,</l>
<l>Ne chiagne perzì Morte, e parasacco:</l>
<l>Ma st' arma, o Cecca mia, fatt' è na stecca</l>
<l>Pecché t' ha dato Morte chisto schiacco.</l>
<l>Bene mio, chiuove tu da lloco sùso</l>
<l>Addove sì, comme facive 'mprimmo,</l>
<l>Quacche contento a st' arma mia piatuso.</l>
<l>Li guste miei so' ghiute già a lo scimmo:</l>
<l>E tanto cchiù me trovo mo confuso</l>
<l>Ca 'nnanze tiempo sto dinto a lo Limmo.</l></lg>
</div2>
<div2>

<head>4</head>
<lg><l>È morta Cecca ! E mo che Cecca è morta</l>
<l>È muorto ogne contento ed ogne spasso:</l>
<l>Napele sta 'n trommiento e sta 'n fracasso,</l>
<l>Ca non c' è nullo cchiù che lo conforta.</l>
<l>Aimé, ca Morte sempe fa sto schiasso,</l>
<l>E le meglio ne zampa e se le porta.</l>
<l>E tu lo bide e lo compuorte, o Sciorta?</l>
<l>O Sciorta, cruda cchiù de Sautanasso!</l>
<l>Tu faciste tornare a Cecca mia</l>
<l>La vita, comme a bino cuotto 'n tierzo,</l>
<l>Pe fa' a li guste miei 'mmattere scria.</l>
<l>Vecco, non canto cchiù, ma chiagno sulo:</l>
<l>E si pe sciorta canto, è chillo vierzo</l>
<l>Che fa de meza notte lo cuculo.</l></lg>
</div2>
<div2>

<head>5</head>
<lg><l>Oh sfortonato, oh poveriello mene,</l>
<l>Oh tinto cchiù de culo de tiella,</l>
<l>Ca morta che sì, Cecca, ecco ca vene</l>
<l>A li contiente miei la pelarella.</l>
<l>Mo me ne addono, o Cecca, aiméne, aiméne,</l>
<l>Ca fu, lo curzo de ssa vita bella,</l>
<l>Curzo chino de priemmete e de pene,</l>
<l>E po' se resorvette 'n cacarella.</l>
<l>Tu pollecino, e Morte fu bozzacchio:</l>
<l>Ssa grazia appalorciai pe le staffette!</l>
<l>Ssa bellezza a lo viento fu pennacchio!</l>
<l>Ah, ch' appena appari' e che po' sparette:</l>
<l>E chessa vita è stata no vernacchio,</l>
<l>Ch' appena se senti', quanno morette.</l></lg>
</div2>
<div2>

<head>6</head>
<lg><l>Chella, che de bellizze fu sfonnerio,</l>
<l>E passaie Ciulla, Renza e Colaspizia,</l>
<l>E Rosa e Schiattacantare e Pommizia,</l>
<l>E fece d' ogne bella no streverio;</l>
<l>Chella, che fu d' ogne bertute arterio,</l>
<l>E benze a fila' stoppa nfi' a Grannizia,</l>
<l>E meglio assaie cosette de Fenizia,</l>
<l>E tanto sappe, che fu betoperio;</l>
<l>Chella, che s' essa te sguardava schitto</l>
<l>T' annivenava, o stisse a monte o a chiano,</l>
<l>Si camminave o vero stive fitto,</l>
<l>Se n' è allicciata, bello, chiano chiano,</l>
<l>Ed ha lassato chisto munno affritto,</l>
<l>Che senz' essa pigliato ha già vaiano.</l></lg>
</div2>
<div2>

<head>7</head>
<lg><l>Uocchie miei, che bedite ? Uocchie doliente,</l>
<l>Lo sole vuosto, aimé, vecco aggrissato:</l>
<l>Veccote chillo strummolo scacato</l>
<l>Addove attuorno avévamo contiento!</l>
<l>Veccove fatte misere e pezziente,</l>
<l>Ogne gran bene vuosto è appalorciato,</l>
<l>Vecco, lo cane nigro nce ha cacato</l>
<l>A l' allegrezze, pe ve da' trommiente.</l>
<l>Vecco bello scassone ha fatto Morte</l>
<l>Vecco ca le bellizze n' ha zampate</l>
<l>Pe farve tanto cchiù chiagnere forte.</l>
<l>Uocchie, chiagnite, e manco arreposate!</l>
<l>Faciteve, o de chianto afflitte porte,</l>
<l>Pe tanto spisso chiagnere, scazzate!</l></lg>
</div2>
<div2>

<head>8</head>
<lg><l>Quanno morette Cecca, Cuccopinto</l>
<l>Chianze, scurisso, e tutto se scippaie,</l>
<l>E tanto se vattette e se pisaie</l>
<l>Che cchiù de purpo se facette tinto.</l>
<l>Porzì ogne Grazia, co no punio strinto,</l>
<l>De sango bona bona se scommaie:</l>
<l>Ma la Bellezza cchiù se 'ntommacaie</l>
<l>Ch' ogne sbrannore suio vedette vinto.</l>
<l>Sebbeto, poveriello, chianze tanto</l>
<l>Ch' annegaie 'n tutte sse padule, e cchiù,</l>
<l>Ed accossì dicette dapo' chianto:</l>
<l>“Napole, mo c' haie perzo Cecca, affé,</l>
<l>St' airo è scurato, e tu sì no cucù,</l>
<l>Ca Cecca, sole tuio, morette, aimé”.</l></lg>
</div2>
<div2>

<head>9</head>
<lg><l>Chill' uocchie straluciente e zennarielle,</l>
<l>Ch' avanzano a le gatte sorïane;</l>
<l>Chille capille iunne e recciutielle,</l>
<l>Cchiù luonghe de le fune de campane;</l>
<l>Chelle zizzelle fatte a panarielle,</l>
<l>Che mellune parettero de pane;</l>
<l>Le ciglia co li pile 'ncrespatielle,</l>
<l>'Nnarcate comme a l' anche de li cane;</l>
<l>Le mmano ianche cchiù de na recotta,</l>
<l>Chillo pietto pastuso (o bene mio!) ,</l>
<l>Tutto de nzogna 'mmottonato sotta,</l>
<l>Già co ste cose, aiméne, è ghiuto a Cchiunzo,</l>
<l>Ca ne l' ha Morte scervecchiate, ed io</l>
<l>Peresco, pe la doglia, comm' a strunzo!</l></lg>
</div2>
<div2>

<head>10</head>
<lg><l>O bella Cecca mia, dove sì ghiuta?</l>
<l>E comme senza me te l' haie sbignata?</l>
<l>Vì st' arma, ca pe asciarete è sporuta,</l>
<l>E de venire a te stace allancata!</l>
<l>E s' a li Campe Aulisie staie seduta,</l>
<l>Recordate de me, n' essere sgrata.</l>
<l>Ma, aimé ! Ca se pe Lete sì passata</l>
<l>St' arma da la mammoria t' è sfuiuta.</l>
<l>Vide sto chianto mio, comm' è a selluzzo?</l>
<l>Tienence mente, mo, si non te strubba,</l>
<l>E bide ogn' uocchio mio, ch' è fatto puzzo!</l>
<l>Ma tu de sse belle arme co la trubba,</l>
<l>Senza penzare a me, che paro struzzo,</l>
<l>Te staïe a piglia' spasso e a fa' catubba.</l></lg>
</div2>
<div2>

<head>11</head>
<lg><l>Quanno se iette Cecca ad atterrare,</l>
<l>Cecca, de st' arma mia carne co foglia!</l>
<l>Tanto fu lo dolore e la gran doglia</l>
<l>Che Napole s' avette a spreffonnare.</l>
<l>Restaie, chi la potette resguardare,</l>
<l>Tutto no piezzo, comme fosse nnoglia,</l>
<l>E l' airo s' ascuraie co certa 'mbroglia</l>
<l>Che nce appe propio a fa' 'mparasaccare.</l>
<l>Le chiaveche, pe cchiù cosa de spanto,</l>
<l>Pe sospire facettero perzìne</l>
<l>'Scire lo fieto a chisto e a chillo canto.</l>
<l>Nascìjero pe le chiazze ardiche e spine,</l>
<l>E le case, pe signo de lo chianto,</l>
<l>Schiattaro li connutte a le latrine.</l></lg>
</div2>
<div2>

<head>12</head>
<lg><l>Fermate, eilà, tu che cammine e passe</l>
<l>Pe chesta via, addove c' è sta fossa,</l>
<l>Che è accossì bella fatta, e granne e grossa,</l>
<l>Perché c' è Cecca mia, che me dea spasse.</l>
<l>Che lo mmarditto, eilà, non te cecasse</l>
<l>A non ghiettare sciure 'ncoppa a st' ossa!</l>
<l>Ca si 'n desgrazia na pedata haie mossa,</l>
<l>E chesto passe, lo culo nce lasse.</l>
<l>Ma iettance vïole, e po' nce abbocca</l>
<l>La porvera de rose e de mortella,</l>
<l>E di' accossì, co na piatosa vocca:</l>
<l>“Sorece o vierme a ssa carnumma bella</l>
<l>Maie pozza rosecare, e si te tocca</l>
<l>Sia arzeneco ssa porva e sementella !”</l></lg>
</div2>
<div2>

<head>13</head>
<lg><l>Quanto cchiù penzo ca te l' haie cogliuta,</l>
<l>O Cecca, tanto cchiù moro e stramoro</l>
<l>Né spero cchiù trova' chi aggio perduta,</l>
<l>Né spero cchiù d' ascia' tanto trasoro.</l>
<l>Penzanno a chesto st' arma mia è peruta,</l>
<l>Comme chi stace a lo lietto martoro:</l>
<l>Perché ogne gioia mia è già fornuta,</l>
<l>Perché ogne bene mio ghìje nzecoloro.</l>
<l>Nigro, scontente e male abentorato,</l>
<l>Comme a cetrulo ammentecato a l' Uorto,</l>
<l>Mo che si morta, o Cecca, io so' restato.</l>
<l>E si non songo veramente muorto</l>
<l>È perché s' ha la Morte smacenato</l>
<l>Ch ' io sia speduto, tanto stongo smuorto.</l></lg>
</div2>
<div2>

<head>14</head>
<lg><l>Fatto c' appe chiste uocchie pisciarielle</l>
<l>Tutta na notte, m' addormiette 'n frutto;</l>
<l>E dormenno perzì facea grecielle,</l>
<l>Ca Cecca, core mio, morette 'n tutto.</l>
<l>E mente mo no strillo e po' no grutto</l>
<l>Ietto assaie spisso, comme a monacielle,</l>
<l>M' apparze Cecca, e disse: “Ched haie gliutto?</l>
<l>Vì comme bella so', tutta gioielle!</l>
<l>Se m' ame tu cerca venire a me:</l>
<l>Fa' cunto ca ioquammo a covalera,</l>
<l>Io so' nascosa già: vienola, te'”.</l>
<l>Io me sosiette e corze de carrera,</l>
<l>Ma 'nnitto 'n fatto me scetaie perché</l>
<l>Tuosto de fronte dìje a la cemmenera.</l></lg>
</div2>
<div2>

<head>15</head>
<p>a la cevettola che cantaie 'ncoppa a la cemmenera quanno morette Cecca</p>

<lg><l>Puozze ave' de cecala lo destino,</l>
<l>Che tanto canta fi' che crepa e more,</l>
<l>Cevettola mmardetta ! E che a tutt' ore</l>
<l>Sicco te pozza sta sso cannarino!</l>
<l>O puozze 'ncappa' 'mmano a cacciatore,</l>
<l>Che de iuorno te porte a no giardino,</l>
<l>E d' aucielle burlata, po', llà fore</l>
<l>Puozze legata sta', comme a chiappino!</l>
<l>O la pepitola aggie, arma de cana,</l>
<l>O puozze avere tu la vita corta</l>
<l>Comme l' ha avuta Cecca sta semmana!</l>
<l>Scria a lo 'nfierno co la mala sciorta,</l>
<l>Addove nata sì, brutta 'Mbriana!</l>
<l>Ma che me serve, mo, si Cecca è morta?</l></lg>
</div2>
<div2>

<head>16</head>
<p>a li pedale che le restaino dapo' morta Cecca</p>

<lg><l>Belli pedale miei, cosa de spanto,</l>
<l>Duono troppo de sfuorgie e de grannezze,</l>
<l>Fatte de cannaviello e de capizze</l>
<l>Ceniere comme a pella d' alefanto.</l>
<l>Aimé, quanto ve faccio cchiù carizze</l>
<l>Tanto a chist' uocchie miei cresce lo chianto,</l>
<l>E quanto cchiù ve sguardo st' arma tanto</l>
<l>Co chisto core mio se fanno acizze.</l>
<l>Pedale de pezzolle prezïose,</l>
<l>O mammoria de Cecca, vuie secure</l>
<l>State de non servire cchiù a ste cose!</l>
<l>Pedale, de pedale li segnure,</l>
<l>Fatte da chelle mano grazïose,</l>
<l>Mme sarrite collare e maccature!</l></lg>
</div2>
<div2>

<head>17</head>
<lg><l>Quinzia schiaffina, Renza e Menechella</l>
<l>Cenza sperduta, Rita e Fragostina,</l>
<l>Perna, Pantacchia, Zoza e Carmosina,</l>
<l>Chiagnite Cecca mia, Cecca mia bella!</l>
<l>Sciccate chesse zérvole, o Ciannella,</l>
<l>Cacapatacche, Vasta e Catarina,</l>
<l>Pommizia, Schiattacantare e Sabbina,</l>
<l>Ciulla, Ciomma, Pordenzia e Pedocchiella!</l>
<l>Chiagnite a crepa core ed a selluzzo,</l>
<l>Ca Cecca è morta, ed è muorto cod essa</l>
<l>Quanto de bello avea sto munno suzzo!</l>
<l>Ma vuie redite mo, vocche de sguessa,</l>
<l>Perché non c' è chi ve fa stare a tuzzo,</l>
<l>E morze chi ve dea la cacavessa.</l></lg>
</div2>
<div2>

<head>18</head>
<lg><l>Scuro t' ha fatto Morte, o nigro munno,</l>
<l>Friddo e ghielato e sfortonato, Ammore!</l>
<l>O Cecca mia, a te de vita fore,</l>
<l>E a me 'nforchiato ha dinto a lo spreffunno!</l>
<l>'Nfociuta ha l' allegrezza 'n funno 'n funno,</l>
<l>Ed ha fatto assommare lo dolore:</l>
<l>Aimé, c' have angressato ogne sbrannore</l>
<l>E fatto la bellezza ire a zeffunno.</l>
<l>Aggio a li guste miei avuto schiacco,</l>
<l>E stongo tanto despettuso e affritto</l>
<l>Che me sbodellarria co parasacco.</l>
<l>Già Cecca se l' ha còuta zitto zitto:</l>
<l>E be' ? Che faccio ccà, brutto porchiacco,</l>
<l>Che no' manno chest' arma io puro a mitto?</l></lg>
</div2>
</div1>
<div1>

<head>CORDA SESTA</head>
<div2>
<head>1</head>
<p>De lo Smenchia Accademmeco Cestone Preposta</p>

<lg><l>Cantaie no gran Poeta, e n' auto pone</l>
<l>Secotïaie laudanno le bellizze</l>
<l>De Laura soia, che fecele carizze,</l>
<l>E la trommettïaie p' ogne cantone.</l>
<l>Ma che ? Cedano mo a sso calascione</l>
<l>Li vierze lloro, ca so' fatte acizze!</l>
<l>E si de Cecca laude tu le zizze</l>
<l>Faie 'ncantate resta' mille perzone!</l>
<l>Se ghisse addove li scazzamaorielle,</l>
<l>Sgruttendio, tornarria ogne taluorno,</l>
<l>A lo cantare tuio, feste e gioielle.</l>
<l>Che no vruognolo m' esca comme a cuorno,</l>
<l>Né manciare cchiù pozza fecatielle,</l>
<l>Se no' mierete ave' lo lauro attuorno!</l></lg>
</div2>
<div2>

<head>2</head>
<p>Resposta de Felippo Sgruttendio de Scafato</p>

<lg><l>Cedano 'mprimmo Addanto e Cicco pone</l>
<l>A chisse vierze tuoie, isce bellizze!</l>
<l>Ca de Rosa cantare li carizze</l>
<l>Ponno 'm — Parnaso e 'n ogn' auto cantone.</l>
<l>Ma non pòte accossì sto calascione,</l>
<l>C' ha pe li chiante miei le corde acizze:</l>
<l>E pe lauda' de Cecca chelle zizze</l>
<l>Besognarria che fosse auta perzone.</l>
<l>Io, Smenchia mio, co li scazzamaurielle</l>
<l>Pozzo fa' lo sciabbacco e lo taluorno,</l>
<l>Ca no' spero ave' feste né gioielle.</l>
<l>Ma a te, a suono de cetola e de cuorno</l>
<l>Sarrà ssa capo, comme a fecatielle,</l>
<l>De lauro 'ncoronata attuorno attuorno.</l></lg>
</div2>
<div2>

<head>3</head>
<p>Preposta de lo Spechiechia Accademmeco Sciaurato</p>

<lg><l>Sgruttendio mio, pocca lo Cielo tanto</l>
<l>Le bertute t' ha chiòppete a lancelle,</l>
<l>Che daie a tutto Napole sto spanto,</l>
<l>E pare frate a le nove sorelle;</l>
<l>Bene mio, tu che puoie co chisso canto</l>
<l>Le tigre fa' tornare de freselle,</l>
<l>Famme Renza piatosa: che sto chianto</l>
<l>L' ha tenuto pe baia e bagattelle.</l>
<l>Tu co sso calascione tanto doce</l>
<l>Dille c' aggio li curze co le ghiute,</l>
<l>E comme 'nnanze ad essa io moro 'n foce:</l>
<l>Ch' io te 'mprommecco, 'nzigno de trebbute,</l>
<l>Bella conciata darete na noce</l>
<l>E dire: “Crisce buono !” se sternute.</l></lg>
</div2>
<div2>

<head>4</head>
<p>Resposta de Felippo Sgruttendio de Scafato</p>

<lg><l>Spechiechia mio, non ha lo Cielo tanto</l>
<l>A me bertute chiòppete a lancelle</l>
<l>Ch' a Napole potesse porta' spanto,</l>
<l>Né so' guarzone a le nove sorelle.</l>
<l>E già tu saie comme pe Cecca io canto,</l>
<l>Che m' ha fatto ste fecate freselle,</l>
<l>E saie c' ha riso cchiù quann' agg' io chianto,</l>
<l>Parennole ste pene bagattelle.</l>
<l>Perzò tu sulo puoie, cantanno doce,</l>
<l>Anze, a Sgruttendio passare le ghiute.</l>
<l>Aiutalo, non vì ca more 'n foce?</l>
<l>Bene mio, se l' apprache, io pe trebbute</l>
<l>Te dongo quatto nespole e na noce,</l>
<l>E no po' de tabbacco, ca sternute.</l></lg>
</div2>
<div2>

<head>5</head>
<p>Preposta de lo Catarchio Accademmeco Sparnocchia</p>

<lg><l>O schiecco de Parnaso e d' Alecona,</l>
<l>Addove ogne poeto se nce mmira,</l>
<l>Veramente da te no sciàuro spira</l>
<l>Che me conzola tutta la perzona.</l>
<l>Bello Sgruttendio mio, sona, mo, sona</l>
<l>Ch' a ssa tïorbia toia cede ogne llira,</l>
<l>E se sta n' arma arraggiaticcia d' ira</l>
<l>Tu nce la faie passa' co l' ora bona!</l>
<l>E tanto granne nce chiovellecheia,</l>
<l>Da sso suono e sso canto, la docezza</l>
<l>Che tutte nce conzola e nce decreia.</l>
<l>Tu Napole mantiene co preiezza,</l>
<l>Ca Apollo te donaie na scafareia</l>
<l>De grazia, de conciette e d' allegrezza.</l></lg>
</div2>
<div2>

<head>6</head>
<p>Resposta de Felippo Sgruttendio de Scafato</p>

<lg><l>Parnaso resta ammisso, e d' Alecona</l>
<l>Ogne poeta stoppafatto mira</l>
<l>Lo canto che da te sguiglianno spira,</l>
<l>Che fa' 'ncantare ad ogne gran perzona.</l>
<l>Canta, Catarchio mio ! Tu canta e sona</l>
<l>Che puoie fare scacare ad ogne llira:</l>
<l>Tu maie puozze senti' d' ammore l' ira,</l>
<l>Puozze sempe canta' co l' ora bona.</l>
<l>Tu co sso canto tuio chiovellecheia</l>
<l>A lo cantare mio quacche docezza,</l>
<l>Ch' aura spira da te che me decreia.</l>
<l>Quanno te senco, tanta è la preiezza</l>
<l>Ch' apro la vocca cchiù de scafareia,</l>
<l>E 'gnestrece me porta l' allegrezza.</l></lg>
</div2>
<div2>

<head>7</head>
<p>Proposta de lo Sbozzo Accademmeco Marfusso</p>

<lg><l>Mente cantanno tu sbafe la sciamma,</l>
<l>Faie n' ancarella a tutte, e daie repicco</l>
<l>A chillo che cantaie l' arme de Micco</l>
<l>Ed ogne bella e vaiassesca Sdamma,</l>
<l>Chesso cantare cchiù li core 'nsciamma</l>
<l>Che de lo gran Poeto, lo Sio Cicco,</l>
<l>Che 'ncoronato fu de lauro sicco</l>
<l>E se scolaie pe Laura a sdramma a sdramma.</l>
<l>Tu de càrdole passe, e de cardille</l>
<l>Li passaggie docisseme e li cante,</l>
<l>Facenno 'mmidia granne a chiste e a chille.</l>
<l>Sgruttendio: quanno suone e quanno cante</l>
<l>Fai stare a canna aperta cchiù de mille,</l>
<l>E de fa' sorseta' Cecca t' avante!</l></lg>
</div2>
<div2>

<head>8</head>
<p>Resposta de Felippo Sgruttendio de Scafato</p>

<lg><l>Quanno cchiù cerco de sbafa' sta sciamma,</l>
<l>Tanno Ammore me dà picco e repicco;</l>
<l>E s' io cantasse assaie cchiù che no' Micco</l>
<l>Manco arremollarria Cecca mia Sdamma.</l>
<l>Quanto cchiù canto, st' arma cchiù se 'nsciamma,</l>
<l>Tanto che chiagno po' cchiù peo de Cicco,</l>
<l>Che deventaie pe Laura sicco sicco,</l>
<l>E a stizza a stizza scolo, e a sdramma a sdramma.</l>
<l>Ma tu ch' assaie cchiù doce de cardille</l>
<l>Ssi gargariseme haie, belle, e li cante,</l>
<l>Remmolla Cecca mia co chiste o chille.</l>
<l>Sbozzo mio, bello, 'ncantala a ssi cante,</l>
<l>Mente hai 'ncantate co lo canto mille,</l>
<l>Ch ' io cantarraggio, po', de te li vante.</l></lg>
</div2>
<div2>

<head>9</head>
<p>Proposta de lo Sguessa Accademmeco Vavuso</p>

<lg><l>Potta d' aguanno ! Frémmate tantillo,</l>
<l>Sgruttendio, e non vola' tanto pe coppa,</l>
<l>E a chesta Musa mia ch' è sciacca e zoppa</l>
<l>Dàlle no poco tu de speritillo!</l>
<l>Tu che zompanno comme fa lo grillo</l>
<l>Saglie 'm — Parnaso, e curre de galoppa,</l>
<l>Na funa da llà calame de stoppa</l>
<l>E po' me chiamma a sisco o co no strillo.</l>
<l>E se 'ntrare non mereta 'm — Parnaso</l>
<l>Sta Musa, aiuta tu, si no ca more,</l>
<l>E pe te spera de vede' Pegaso.</l>
<l>A chesto mo consiste sso valore:</l>
<l>Succurre, se no marzo me n' ha raso!</l>
<l>'Mmézzame l' arte, ca vengo da fore!</l></lg>
</div2>
<div2>

<head>10</head>
<p>Resposta de Filippo Sgruttendio de Scafato</p>

<lg><l>De quanto dice tu non n' è tantillo,</l>
<l>O Sguessa, e non volo io tanto pe coppa;</l>
<l>Anze, ch' appriesso a te sta Musa zoppa</l>
<l>Corre, e sta pe l' asci' lo speritillo.</l>
<l>Tu che saie assaie cchiù de Mastro Grillo</l>
<l>E comme a lo Pegaso se galoppa,</l>
<l>Non me fare la varva cchiù de stoppa,</l>
<l>Non me lassa' cchiù arreto, perché strillo.</l>
<l>Priesto via, susso, portame 'm — Parnaso,</l>
<l>Pocca have no golìo, st' arma, che more</l>
<l>De vevere a chell' acqua de Pegaso.</l>
<l>Sulo tu lo ppuoie fa', c' haie sso valore:</l>
<l>Si no' ca cierto marzo me n' ha raso,</l>
<l>E comme a catenaccio io resto fore.</l></lg>
</div2>
<div2>

<head>11</head>
<p>Preposta de lo Smorfia Accademmeco Sdellenzato</p>

<lg><l>O grolïa de Napole, o confuorto</l>
<l>De tutte li poete vertuluse,</l>
<l>Sso calascione da l' Occaso a l' Uorto</l>
<l>Face restare l' uommene confuse.</l>
<l>Quanno tu cante a lo Pennino o a Puorto</l>
<l>Tanto faie li gargante grazïuse</l>
<l>Ch ' io iuro, cierto, non me vide muorto</l>
<l>Ca sì figlio d' Apollo e de le Muse.</l>
<l>Viato te, che gioveniello ancora</l>
<l>Cante, Sgruttendio mio, de tale sciorte</l>
<l>Ch' ognuno de te faie che se 'nnammora!</l>
<l>Tu passe Gian Alesio e lo Cortese!</l>
<l>Ma che dich' io ? Tu haie vinto nfi' a la Morte,</l>
<l>E t' haie fatto 'mmortale a sto paiese!</l></lg>
</div2>
<div2>

<head>12</head>
<p>Resposta de Filippo Sgruttendio de Scafato</p>

<lg><l>Se non me disse tu chisso confuorto,</l>
<l>Che me dace armo a 'ntra' fra vertoluse,</l>
<l>Comme a cetrulo ammentecato a l' Uorto</l>
<l>Starria, co li penziere miei confuse.</l>
<l>Tu che sì sciore de Forcella e Puorto</l>
<l>'Nfrócecame ssi conciette grazïuse,</l>
<l>Ca de sape' cantare io songo muorto;</l>
<l>Perché non mme faoresceno le Mmuse.</l>
<l>Poeto comme a te n' è stato ancora,</l>
<l>O Smorfia mio, e cante 'n tale sciorte</l>
<l>Che na tigra perzì se ne 'nnammora.</l>
<l>Tanto co ttico Apollo fu cortese</l>
<l>Che boze che la fauce de la Morte</l>
<l>Te servesse pe spata a sso paiese.</l></lg>
</div2>
<div2>

<head>13</head>
<p>Preposta de lo Fruscia — 'mponta Accademmeco Sperduto</p>

<lg><l>Aggio cantato 'ncoppa ad Antegnano,</l>
<l>Passa millanta mise beneditte,</l>
<l>Credenno d' appraca' n' armo de cano</l>
<l>Che m' have già ste coratelle sfritte.</l>
<l>Ma quanto cchiù aggio fatto st' uocchie affritte</l>
<l>E 'nfuso co le lagreme lo chiano,</l>
<l>Tanto aggio avuto, aimé, mille nnesditte,</l>
<l>E tanto aggio pigliato io cchiù vaiano.</l>
<l>Perzò corro mo a te, damme conziglio,</l>
<l>Tu che sì letterummeco e saputo,</l>
<l>E sì frate d' Arfeo, d' Apollo figlio.</l>
<l>Oh, va' sona llà tu sso calascione,</l>
<l>Che bence de docezza ogne lïuto,</l>
<l>E falla manza cchiù de caperrone!</l></lg>
</div2>
<div2>

<head>14</head>
<p>Resposta de Felippo Sgruttendio de Scafato</p>

<lg><l>Si be' ca tu haie trovato ad Antegnano,</l>
<l>Luoco de li giardine beneditte,</l>
<l>No core arraggiaticcio cchiù de cano,</l>
<l>Ma bello, che le fecate t' ha sfritte,</l>
<l>No' pe chesso haie da sta' co ss' uocchie affritte</l>
<l>Né sospira' pe monte, né pe chiano:</l>
<l>Sacce ca passarranno sse desditte,</l>
<l>Ch' Ammore a sdigno fa piglia' vaiano.</l>
<l>Ma che cerco io de dare mo conziglio,</l>
<l>Che songo no paputo, e non saputo,</l>
<l>A te che de le Muse sì lo figlio?</l>
<l>Saie ca te cede già sto calascione:</l>
<l>E s' essa non s' arrenne a sso lïuto</l>
<l>Besuogno è c' aggia de lo caperrone.</l></lg>
</div2>
<div2>

<head>15</head>
<p>Proposta de lo Naserchia Accademmeco Moccuso</p>

<lg><l>Pocca Parnaso t' è spaparanzato</l>
<l>E a boglia toia sta lo 'ntrare e ascire,</l>
<l>E pocca Apollo t' è tanto obrecato</l>
<l>Che nulla lengua no' lo ppòte dire,</l>
<l>Priesto 'm — Parnaso mo torna a trasire,</l>
<l>Ed iescene de lauro 'ncoronato:</l>
<l>Ca cierto me ne sento 'nziecol' ire</l>
<l>De te vede' sso fronte laurïato.</l>
<l>Oie a Napole tu puorte corona,</l>
<l>Ch' Apollo te donaie conciette a sarme,</l>
<l>Ed isso sta pe fare zitabona!</l>
<l>Ma de sso canto chi po di' li schiasse?</l>
<l>Sgruttendio ? E si tu grutte 'ncante l' arme!</l>
<l>Ora mo, che sarria si sospirasse?</l></lg>
</div2>
<div2>

<head>16</head>
<p>Resposta de Felippo Sgruttendio de Scafato</p>

<lg><l>S' a te, Naserchia mio, spaparanzato</l>
<l>Stace Parnaso, e nce puoi 'ntrare e ascire</l>
<l>E pe sso canto Apollo t' è obrecato</l>
<l>Tanto ch' appilo, e no' lo ppozzo dire,</l>
<l>Non è conciesso, po', a tutte trasire</l>
<l>Dove Apollo è de lauro 'ncoronato:</l>
<l>Ed io nfra l' aute tremmo de nce ire,</l>
<l>Non fosse de cotogna laurïato.</l>
<l>Tu sì ca 'n capo mierete corona</l>
<l>Ca a bottafascio faie soniette e a sarme,</l>
<l>E Parnaso ora maie fa zitabona.</l>
<l>Da Bacco a Tilo faie senti' li schiasse,</l>
<l>Moccuso, ed è sso mucco visco a l' arme!</l>
<l>Mucco ammoruso, e chi non sospirasse?</l></lg>
</div2>
<div2>

<head>17</head>
<p>Proposta de l' Anchione Accademmeco Cetrulo</p>

<lg><l>Quanno tu suone chisso calascione</l>
<l>E cante chisse vierze vertoluse</l>
<l>Che fanno resta' l' uommene confuse,</l>
<l>E s' è ommo addotto torna bestïone,</l>
<l>Vego ch' Apollo scenne co le Muse</l>
<l>E te metteno 'n capo doie corone:</l>
<l>De lauro èie una, e de mortella è pone</l>
<l>L' auta, pe quanno faie vierze ammoruse.</l>
<l>Viato te, che saie tanto cantare</l>
<l>Che s' uno non te sente no' lo crede,</l>
<l>E beramente è cosa da spantare.</l>
<l>Che passe a lo Cortese già se vede:</l>
<l>Va', che te pozza Apollo 'mprofecare,</l>
<l>Che dove cante tune, ogn' autro cede.</l></lg>
</div2>
<div2>

<head>18</head>
<p>Resposta de Felippo Sgruttendio de Scafato</p>

<lg><l>Cierto ca volarrà sto calascione</l>
<l>Fi' 'ncoppa a chelle munte vertoluse</l>
<l>Dove Apollo fa l' uommene confuse</l>
<l>E torna no Dettore babbïone,</l>
<l>Si tu, che nce puoie tanto co le Muse</l>
<l>Che 'n capo t' hanno puosto doie corone,</l>
<l>Nce lo carrìje, e lo faie 'ntrare pone</l>
<l>Prestannole duie vierze tuoie ammoruse.</l>
<l>Oh gran potenzia c' have sso cantare,</l>
<l>Che 'ncanta l' arme, e cchiù chi no' lo crede,</l>
<l>Ma 'n sentirete, po', 'ncigna a spantare.</l>
<l>Tu n' auto Apollo sì, chiaro se vede:</l>
<l>Lo Cielo me te pozza 'mprofecare,</l>
<l>E sta tïorbia mia te 'nchina e cede.</l></lg>
</div2>
<div2>

<head>19</head>
<p>Preposte de Felippo Sgruttendio de Scafato Proposta primma a lo Sciacquetta Accademmeco Smenchionchia</p>

<lg><l>Uh quanta vote e quanta aggio cercato</l>
<l>De fa' lo nomme mio vola' pe tutto,</l>
<l>E quanta vote n' aggio sosperato,</l>
<l>E nfra sospire puosto quacche grutto!</l>
<l>E quanta vote Apollo aggio pregato,</l>
<l>Presentannole n' uosso de presutto,</l>
<l>Che m' avesse quaccosa 'nfrocecato:</l>
<l>Ma a l' utemo accossì me disse, 'n frutto:</l>
<l>“Sgruttendio, pocca haie tu a la catarozza</l>
<l>De farete 'mmortale, e ne sì muorto,</l>
<l>E tanto è lo golìo che te scocozza,</l>
<l>Va' 'mpara da Sciacquetta che sta a Puorto,</l>
<l>Ca chisso vence ogne poeto, e sbozza</l>
<l>Da Bacco a Tilo e da l' Occaso a l' Uorto”.</l></lg>
</div2>
<div2>

<head>20</head>
<p>Resposta de lo Sciacquetta Accademmeco Smenchionchia</p>

<lg><l>M' aggio sto cellevriello revotato</l>
<l>Tanto, che poco manco l' aggio strutto,</l>
<l>P' essere nfra poiete nnommenato</l>
<l>Ed auza' famma a Napole e pe tutto.</l>
<l>E cossì mille vote aggio tentato</l>
<l>De fa' quacche sonetto o quacche mutto:</l>
<l>Ma a l' utemo me songo po' addonato</l>
<l>Ca n' è pe chiste diente sso presutto.</l>
<l>Sgruttendio, non agg' io chella cocozza</l>
<l>Che dice tu, ch' è grolia de Puorto,</l>
<l>E passarria fi' a lo poeta Vozza.</l>
<l>Tu sì ca sì de Napole confuorto,</l>
<l>E quanno sona ssa tïorbia sbozza</l>
<l>Ogne strummiento dall' Occaso a l' Uorto.</l></lg>
</div2>
<div2>

<head>21</head>
<p>Proposta de Felippo Sgruttendio de Scafato a lo Papocchia Accademmeco Trinchetrunca</p>

<lg><l>Chi t' ascota, o Papocchia, quanno cante,</l>
<l>No 'ntontaro deventa, o mammalucco:</l>
<l>Torna tutto no piezzo comme a stucco,</l>
<l>Né sa se cante, o veramente 'ncante.</l>
<l>Che me sia dato co no vottavante,</l>
<l>E me scola sto naso sempe mucco,</l>
<l>Se tu, cantanno, non daie trucco a mucco</l>
<l>A Petracca, a Marino, a Tasso e a Dante!</l>
<l>Tu chelle cose de lo tiempo antico,</l>
<l>Che l' aveamo pe baia, le faie vere,</l>
<l>Ch' a lo canto corrìje l' aglio e la fico:</l>
<l>Perché se ghisse 'mmiezo a sse padule,</l>
<l>Cchiù che non fece Arfeo correre fere</l>
<l>Corrarriano le torza e li cetrule.</l></lg>
</div2>
<div2>

<head>22</head>
<p>Resposta de lo Papocchia Accademmeco Bestiale</p>

<lg><l>Tu se suone, o Sgruttendio, overo cante,</l>
<l>Faie deventare ognuno mammalucco,</l>
<l>E chi te sente e non deventa stucco</l>
<l>'Nzegnale è ca sarrà quacche 'gnorante.</l>
<l>Chi no' lo sa ca quanno cante, 'ncante,</l>
<l>E resta che non sai s' è biento o cucco?</l>
<l>Chi non lo sa ca tu daie trucco a mucco</l>
<l>A Petracca e Marino, a Tasso e a Dante?</l>
<l>Tu a piede chiuppe chillo tiempo antico</l>
<l>Ne passe, e 'n capo mmierete d' avere</l>
<l>Na corona de lauro, e non de fico!</l>
<l>Tu li poiete faie torna' cetrule:</l>
<l>Ca tanto è lo gran canto e lo sapere</l>
<l>Ch' a fronte a te nce pareno cucule.</l></lg>
</div2>
<div2>

<head>23</head>
<p>Preposta de Felippo Sgruttendio de Scafato a lo Catammaro Accademmeco Càzzera</p>

<lg><l>Quanno cantanno, bello, iappe iappe,</l>
<l>Te n' avea carrïato lo sonare,</l>
<l>E senza fare zelle e manco zappe</l>
<l>Tu meretaste ad Alecona 'ntrare,</l>
<l>Apollo tanto fu lo gusto c' appe</l>
<l>Che mancaie poco ed àppese a pisciare;</l>
<l>Ed ogne Musa corze quanno sappe</l>
<l>Ch' iere sagliuto llà pe le trovare.</l>
<l>Ma Apollo te mettette la corona,</l>
<l>E te portaie po' co le Muse attuorno</l>
<l>A lavarete a l' acqua d' Alecona.</l>
<l>Che maraviglia è addonca si mo 'ntuorno</l>
<l>Addove cante e chessa mano sona</l>
<l>Nce corre l' urmo, la castagna e l' uorno?</l></lg>
</div2>
<div2>

<head>24</head>
<p>Resposta de lo Catammaro Accademmeco Càzzera</p>

<lg><l>Sempe fu granne lo golìo ched appe</l>
<l>De volere 'm — Parnaso io puro 'ntrare,</l>
<l>Ma fecero ste gamme iappe iappe</l>
<l>Sempe che me mettiette a cammenare.</l>
<l>E si a le bote meccome a sonare</l>
<l>Tu, cetola, me pare che me scappe:</l>
<l>E quanno canto paro d' arragliare,</l>
<l>Perzò a sta vocca meccoce li tappe.</l>
<l>Ma tu che cante, bello, a l' ora bona,</l>
<l>E non faie comme a mene lo taluorno,</l>
<l>Mmierete ave' de lauro na corona.</l>
<l>Nfra tanto io appilo, 'nnanze a te, pe scuorno:</l>
<l>Pocca si cante o chessa mano sona</l>
<l>'Ncante lo sole, e dura cchiù lo iuorno.</l></lg>
</div2>
<div2>

<head>25</head>
<p>Proposta de Felippo Sgruttendio de Scafato a lo Caccialo — a — pascere Accademmeco Porchiacco</p>

<lg><l>Già 'ncoppa a lo cavallo Pegaseo</l>
<l>Te sguardo accravaccato a fa' crovette,</l>
<l>Ed assaie cchiù che no' volaie Perzeo</l>
<l>La famma toia corre le staffette.</l>
<l>Tu tanto vuole 'nn auto, ch' io lo beo</l>
<l>Ca te 'nfrùceca Apollo li conciette;</l>
<l>E quanno cante Crio te crede Arfeo</l>
<l>Scappato da le femmene mmardette.</l>
<l>Tant' haie soave e doce chisso suono,</l>
<l>E tanto saporito chisso canto,</l>
<l>Che cchiù de franfrellicche me sa buono.</l>
<l>Tu sì grolia de Napole e sì spanto,</l>
<l>E cchiù che non se sente assaie no truono</l>
<l>Fuie la 'Mmidia da te co no gran chianto.</l></lg>
</div2>
<div2>

<head>26</head>
<p>Resposta de lo Caccialo — a — pascere Accademmeco Porchiacco</p>

<lg><l>Tu 'ncoppa a lo cavallo Pegaseo</l>
<l>Faie li zumpe de sguinzo e le crovette,</l>
<l>E sta gran famma fa scaca' Perzeo,</l>
<l>Che corze pe lo cielo le staffette.</l>
<l>Si be' non porto acchiale, io puro veo</l>
<l>Ca tu piglie 'm — Parnaso li conciette,</l>
<l>Pocca si ghisse addove iette Arfeo</l>
<l>Farrisse allegre l' arme scontradette.</l>
<l>Viato te, che co sso bello suono</l>
<l>E co sso vertoluso e doce canto</l>
<l>A no malato puoie fa' stare buono!</l>
<l>O de Napole mio sbrannore e spanto</l>
<l>Tu nfra poete sì n' ommo de truono,</l>
<l>Puorte lo riso tu dov' è lo chianto.</l></lg>
</div2>
<div2>

<head>27</head>
<p>Preposta de Felippo Sgruttendio de Scafato A lo Pantacchia Accademmeco Sgargiato</p>

<lg><l>Quale lècora maie, quale cardillo</l>
<l>O passaro cecato a la gaiola</l>
<l>Fece cantanno a l' airo cannavola</l>
<l>E le spezzaie lo vuolo no tantillo,</l>
<l>O nfra mierole quale sarrà chillo,</l>
<l>O reviezzolo quale, o quale cola</l>
<l>Che llà no scaca, addove na parola</l>
<l>Se sente de sse toie co quacche trillo?</l>
<l>E chi marfuso sta, chino de pene</l>
<l>De chillo cecavoccola d' ammore,</l>
<l>Auto bene non pò, c' avere a tene.</l>
<l>Pantacchia, già se squacquara sto core</l>
<l>Perché ca Cecca mia no' le vò bene!</l>
<l>Tu l' appraca, che puoi, si no mo more!</l></lg>
</div2>
<div2>

<head>28</head>
<p>Resposta de lo Pantacchia Accademmeco Sgargiato</p>

<lg><l>Che lècora (na zubba!)  e che cardillo,</l>
<l>Che passaro cecato a la gaiola</l>
<l>Pò fare a l' airo maie la cannavola</l>
<l>Che le faie tu, si cante no tantillo?</l>
<l>Che mierolo (ste brache !)  sarrà chillo,</l>
<l>Che càrdola o reviezzo, o quale cola</l>
<l>Che n' appila si dice na parola,</l>
<l>Massema si la cante co no trillo?</l>
<l>E chi porrà coietare maie le pene</l>
<l>Che le dà a l' arma chillo becco Ammore</l>
<l>Si correnno non va a trovare a tene?</l>
<l>Sgruttendio, tu che puoie sana no core,</l>
<l>Saname chisto mio, si me vuoie bene!</l>
<l>Vì ca poco nce vò, lo scuro, e more.</l></lg>
</div2>
<div2>

<head>29</head>
<p>Proposta de Felippo Sgruttendio de Scafato</p>

<lg><l>A lo Sciaddeo Accademmeco Maccarone</l>
<l>Perché chiagne, Sciaddeo, perché tu tanto</l>
<l>Auto a cuollo la piglie e regnolìje?</l>
<l>Comme pe Narda toia, cosa de spanto,</l>
<l>Tanto mo te sbessicchie e annegrechìje?</l>
<l>N' attocca a te, Sciaddeo, fare sso chianto</l>
<l>Se chella te sganaie ciento golìe;</l>
<l>Lassa chiagnere a me, povero amanto,</l>
<l>Ca de li guste non trovo le bie!</l>
<l>So' fatto già ped essa na fresella,</l>
<l>E si la scontro, perché non me sguarda,</l>
<l>Schiaffa a le gioie meie na pelarella.</l>
<l>Tu no, viato te! , c' haie sempe Narda</l>
<l>E 'mbraccia e 'ncuollo, e sì de chessa sella</l>
<l>Tu lo cavallo, e l' aseno a ssa varda.</l></lg>
</div2>
<div2>

<head>30</head>
<p>Resposta de lo Sciaddeo Accademmeco Maccarone</p>

<lg><l>Chiagno, o Sgruttendio, e trivoleio tanto</l>
<l>Perché lo core mio 'mpietto me frie,</l>
<l>E Narda, c' ha gran gusto de sto chianto,</l>
<l>Dice 'n vederme: “Sfratta !”, e bò che scrïe.</l>
<l>Ora tu, mo, che ssaie che cosa è chianto,</l>
<l>Conzidera che so' ste cardaccìe,</l>
<l>E tanto cchiù me 'ntòmmacano, quanto</l>
<l>Ch' essa me conzolaie mille golìe.</l>
<l>Mo s' io le dico: “Ferma, cornutella,</l>
<l>No' fa' che st' arma mia cchiù pe tte s' arda !”,</l>
<l>Mme fuie comme vedesse farfarella.</l>
<l>È chiena de senàpo la mostarda!</l>
<l>Lo maro che mme nega n' alicella</l>
<l>No tiempo mme donaie cchiù de na sarda!</l></lg>
</div2>
</div1>
<div1>

<head>CORDA SETTEMA</head>
<div2>
<head>1</head>
<p>Allo Dottore Chiaiese Ch' a li poete sempre chiovellecano le desgrazie</p>

<lg><l>Quanno buono contempro a la Fortuna,</l>
<l>Ch' è femmena spogliata, sbriscia e froscia</l>
<l>Comm' a na palla moscia</l>
<l>Tutta capille, misera e dïuna,</l>
<l>Attaccata a na funa</l>
<l>Na vela foiticcia, entro 'mpensiero</l>
<l>Ca cierto è chesto, se non so' sommiero.</l>
<l>Zoè: femmena, cosa assai 'mperfetta</l>
<l>Spogliata, che non saie dove acciaffare:</l>
<l>Né la puoi mai pigliare,</l>
<l>Ca vota facce e co la vela annetta.</l>
<l>Vola cchiù de saietta:</l>
<l>E perzò creo che disse no saputo:</l>
<l>“Chi crede a le speranze, è no paputo”.</l>
<l>St' ommo saputo fu no gran poeta,</l>
<l>Ma comme a tutte l' aute sfortonato,</l>
<l>Ca mai poeta nato</l>
<l>Ebbe bona chianeta:</l>
<l>Si fuie da ccà a Gaieta</l>
<l>N' ave' paura, o faccia zumpo o ballo,</l>
<l>Che le pozza cade' mai no cavallo.</l>
<l>Sempre nuie stammo sbrisce e scotolate,</l>
<l>E le desgrazie a tommola sentimmo.</l>
<l>Oie cchiù peo de primmo</l>
<l>Nce asciammo, e de lo vierno peo la 'state.</l>
<l>Mare nuie, sfortonate,</l>
<l>Ca ped auzare nnommenata e famma</l>
<l>Non ge fa avere la Fortuna argiamma!</l>
<l>O Apollo, che tenuto iere 'nnevino,</l>
<l>Mo sì passato pe non gran bozzacchio!</l>
<l>Teneno pe bernacchio</l>
<l>Sso forore profeteco e devino,</l>
<l>Quase fosse de vino:</l>
<l>E chi mo parla co le carte toie</l>
<l>Schifato è cchiù de Mastro Antonio boie.</l>
<l>Anze, ca peo assai simmo tenute!</l>
<l>E pe desgrazia nosta ogne pezzente</l>
<l>Ce sgrigna e tene mente;</l>
<l>E diceno cierte asene vestute,</l>
<l>Cierte straccia–vellute,</l>
<l>Tutte pezzolle, brénzole e retaglie:</l>
<l>“Canta poeta mio, ca piglie quaglie !”</l>
<l>E nce fanno l' allucca co la baia,</l>
<l>Chiammannoce poete asciutte e sfritte</l>
<l>Comme a fiecate fritte,</l>
<l>O comm' a cano rognuso ch' abbaia</l>
<l>Nce cresceno la chiaia,</l>
<l>Che quase nce arredduceno a la morte.</l>
<l>Ma a chesto curpe tu, cecata sciorte!</l>
<l>Quanta cchiù nui, pe dicere galante,</l>
<l>Parole asciammo a sostene' li vierze,</l>
<l>Nce smacche co revierze,</l>
<l>Ce struppìje da la capo nfi' a le chiante</l>
<l>Co scoppole e carcante:</l>
<l>E quanto cchiù trovammo 'mmenzïune,</l>
<l>Tanto parimmo asciutte ossa de prune.</l>
<l>Perché te l' haie pigliata co nuie tanto,</l>
<l>Fortura ? Quanno mai fìcemo male?</l>
<l>Nui parimmo 'spetale!</l>
<l>Ma oimé ca parlo, aimé, co chi pe spanto,</l>
<l>Pe ce fa' stare 'n chianto,</l>
<l>Scritto have a chella rota con che bota:</l>
<l>“Ogne poeta chesta rota arrota”.</l>
<l>Quanto abbottai de guallara e scartiello</l>
<l>Dica Giovanne de la Carriola,</l>
<l>E lo poeta Cola,</l>
<l>Iunno cecato, Nardo e Iacoviello,</l>
<l>Perzì Bennardiniello,</l>
<l>E sopra tutte chella gran cocozza,</l>
<l>Ciardullo, dico, lo poeta Vozza.</l>
<l>Chisto appriesso a Ceccone, ommo saputo</l>
<l>De l' arte soia, ch' era pegnetore,</l>
<l>Nce stette a tutte l' ore</l>
<l>P' avere no retratto, e stea speruto,</l>
<l>Pareva ascievoluto;</l>
<l>Ceccone, pe fenire sto taluorno,</l>
<l>Lo retraiette tutto ne no iuorno.</l>
<l>Vozza se schiaffai sotta lo retratto</l>
<l>Ed a la casa lo portai deritto;</l>
<l>Po' lo sguardava fitto,</l>
<l>Mo lo metteva a chisto e mo a chill' atto.</l>
<l>Era 'mpazzuto a fatto,</l>
<l>Sautava pe la casa de preiezza,</l>
<l>Né capeva a la pella d' allegrezza.</l>
<l>Va a pigliare no chiuovo a no pontone:</l>
<l>Vene la gatta e chillo quatro abbraccia,</l>
<l>Sgraffignanno la faccia,</l>
<l>Ca se credea che fosse no premmone.</l>
<l>Tira isso no scarpone,</l>
<l>La gatta se n' addona e se n' arrassa,</l>
<l>Chillo coglie a lo quatro, e lo sfracassa.</l>
<l>Se nce trovai llà a canto la gallina,</l>
<l>Sentìje la botta, ed essa leggia e lesta</l>
<l>Volai pe la fenesta;</l>
<l>Se n' addonai maddamma Carmosina,</l>
<l>Ch' era vecchia fuina</l>
<l>E mamma de Petrillo, e non potìje</l>
<l>Zoffrire tanta perdeta, e corrìje.</l>
<l>Na pollecara le mettette 'n canna;</l>
<l>Petrillo va a pigliare lo mortaro,</l>
<l>E afferrai l' aurenaro:</l>
<l>Chillo era chino, e se rompìje a na vanna.</l>
<l>Tremmai comme a na canna</l>
<l>La vecchia a primmo, e strillai comme a pazza;</l>
<l>Corze 'ntosciata, e pigliaie po' na mazza.</l>
<l>Tira no cuorpo, ed isso fasse arreto,</l>
<l>Che no' l' avesse còuta chella botta;</l>
<l>Trova na mmerda sotta</l>
<l>De la gallina, e sciulïai nnereto:</l>
<l>Cade mo sto Poeto.</l>
<l>Tanto tuosto schiaffai 'mpietto a lo muro</l>
<l>Che nne rompette no 'ntofolaturo.</l>
<l>Chillo era no connutto de samenta,</l>
<l>E steva chiena chiena la privasa:</l>
<l>S' enchie tutta la casa,</l>
<l>E berde 'mbruno l' astreco deventa;</l>
<l>Isso na facce penta</l>
<l>Se fece, e cchiù s' asciai scornato 'nfine,</l>
<l>Ca pe aiuto chiammaie ciento vicine.</l>
<l>Non sulo la samenta isso rompette,</l>
<l>L' aurinaro, la capo poco poco,</l>
<l>Ma vèccote mo lloco</l>
<l>Ca la gallina 'n frutto se perdette,</l>
<l>E la gatta foiette,</l>
<l>La mamma lo mmardisse, e se scassaie</l>
<l>Lo quatro, isso scornato, e se cacaie.</l></lg>
</div2>
<div2>

<head>2</head>
<p>A Coviello Ciàola Ca li 'noammorate pe chi vonno bene se metteno a fare cose de lo diàscace, e peo</p>

<lg><l>Dice chi è no chiafeo</l>
<l>E c' ha poco iudicio e cellevriello,</l>
<l>Ca d' anemale è peo</l>
<l>Chi l' ammore non ha a lo cocozziello,</l>
<l>E ch' è no porchiaccone e no cetrulo,</l>
<l>O sia viecchio, o sia giovene, o figliulo.</l>
<l>E secoteia appriesso</l>
<l>C' avere non se pò cchiù gran tresoro,</l>
<l>Si puro t' è conciesso</l>
<l>D' avere da doi trezze comm' a n' oro</l>
<l>Legata l' arma, de manera stretta</l>
<l>Comme a fonecellata o na stanghetta.</l>
<l>Ca non s' àscia cchiù gioia</l>
<l>C' avere a zennariello na sguardata,</l>
<l>O si la Sdamma toia</l>
<l>Tira no vaso e fance na sciosciata,</l>
<l>O si dicesse: “O bene mio, ch' allanco</l>
<l>De stare a musso a musso, a scianco a scianco”.</l>
<l>Brutto piezzo d' Antuono,</l>
<l>Taddeo de le melella, arce porchiacco,</l>
<l>Che 'n capo le dia truono</l>
<l>E la mamma ne faccia lo sciabbacco</l>
<l>Pocca d' ammore spera ogne confuorto!</l>
<l>Ma non dice accossì la Loggia e Puorto.</l>
<l>Perdìje Puorto lo sciore,</l>
<l>Pascariello Sgargiato Uocchie–d' argiento,</l>
<l>E la Loggia lo 'nore,</l>
<l>(Senza dire de l' aute mancamiento)</l>
<l>Ch' era Pacicco; e tutte duie ammaro</l>
<l>Quinzia Schiaffina de lo Lavenaro.</l>
<l>Sta perchia, sta guaguina</l>
<l>Ammava Masaniello, e speretava,</l>
<l>Si be' facea marina</l>
<l>Co chille duie perzì, e le 'mpapocchiava</l>
<l>Dicenno: “Pe bui st' arma se squaquiglia”:</l>
<l>E n' era fora Crapa ciento miglia.</l>
<l>Ma Pascariello 'n frutto</l>
<l>Vinto da tanta desperazïone,</l>
<l>Non voze fa' cchiù mutto;</l>
<l>Sulo se mese a lato no spatone</l>
<l>E, arrasso sia, parìjo tanto smargiasso</l>
<l>Che se chiammai de Puorto lo Gradasso.</l>
<l>Iette accossì marfusso</l>
<l>A la casa de Quinzia, e sagli' 'ncoppa</l>
<l>Pe l' ammacca' lo musso;</l>
<l>Essa fui', ma l' afferraie la groppa</l>
<l>Pascariello, e dicìje: “Férmate, sguessa !”</l>
<l>E cacciai mano sùbbeto a l' allessa.</l>
<l>“Aspetta, aimé, tantillo,</l>
<l>Respose, ca me piscio, o bene mio!</l>
<l>Non pepeteio né strillo,</l>
<l>Ma si m' accide, affé, morarragg' io.</l>
<l>Già so' la toia, a pena de l' aurecchia!</l>
<l>'Nfodara tu nfratanto ssa serrecchia”.</l>
<l>Ca marfuso respose</l>
<l>Pascariello: “Sì, tu mo me contiente !”</l>
<l>Essa disse: “Ste ccose</l>
<l>Tu sai ca fanno aggravio a li pariente:</l>
<l>Perzò besogna farele a cert' ore</l>
<l>Che non ne pozza nascere rommore.</l>
<l>“Ma si tu me vuoi bene</l>
<l>Mo se canosce, si tu fai na cosa:</l>
<l>Po' lassa fare a mene,</l>
<l>E bedarrai quanto te so' ammerosa.</l>
<l>Sta sera tu, c' hai n' armo arce–gagliardo,</l>
<l>Hai da ire pe nfi' a ponte Licciardo.</l>
<l>“Va', comme è notte scura,</l>
<l>Dove lo 'npiso sta fetente e muorto:</l>
<l>Curre, n' ave' paura,</l>
<l>Fìgnete 'npiso co lo cuollo stuorto.</l>
<l>Dapo' c' haie fatto chesto tu retorna,</l>
<l>E si non te contento e tu me scorna”.</l>
<l>Ce iette lo 'gnorante,</l>
<l>Cossì restanno de commegna 'nzembra.</l>
<l>Vèccote l' auto ammante,</l>
<l>Che data cassia–tratta avea a la fremma:</l>
<l>Dico Pacicco, e benne 'n tale sciorte</l>
<l>Che se sarria sbentrato co la Morte.</l>
<l>Quinzia, ch' era acciacorva,</l>
<l>E che malizie avea cchiù de na vorpa:</l>
<l>“Pe ttene è fatto porva,</l>
<l>O Pacicco, sto core, e tu nce hai corpa,</l>
<l>Dicette. E te volea manna' a chiammare</l>
<l>Ca tu, gioiello mio, me puoi sanare”.</l>
<l>Se ne iette 'mbrodetto</l>
<l>Pacicco, lo scurisso, a ste parole,</l>
<l>E disse: “Io te 'mprometto,</l>
<l>Quinzia, pe tte de revota' lo sole”.</l>
<l>Essa tanno respose: “Tu hai da ire</l>
<l>Pe nfi' a ponte Licciardo, e llà trasire.</l>
<l>“Ma comme so' doi ora,</l>
<l>No' 'nnante né cchiù tardo: e da llà dinto</l>
<l>N' hai da cacciare fora</l>
<l>No 'mpiso, lo cchiù frisco e manco tinto.</l>
<l>Ma de vestite t' hai da probbedere</l>
<l>Comme a chillo che mai pozza parere:</l>
<l>“Vestuto da mmarditto</l>
<l>Vance, e ogne ncorna sia na canna, e storta.</l>
<l>Vienetenne deritto,</l>
<l>E chillo 'mpiso po' 'ncuollo me porta,</l>
<l>Ca me darrai la sanetate, e tune</l>
<l>Sarrai de st' arma caso e maccarune”.</l>
<l>Pacicco se ne ieze.</l>
<l>Veccote notte, e Pascariello 'ntraie</l>
<l>Dove li 'mpise, e steze</l>
<l>Manco de n' ora; e sùbbeto arrivaie</l>
<l>Pacicco, che parea cossì bestuto</l>
<l>Arce–Protone e Re d' ogne ncornuto.</l>
<l>Pascariello de botta,</l>
<l>Vedenno lo demmonio 'ntrato llàne,</l>
<l>Tutto se cacai sotta;</l>
<l>Pacicco ghi' a toccarlo co la mane,</l>
<l>Ed attentanno ch' era frisco e muollo</l>
<l>Tutto a no tiempo se lo mese 'ncuollo.</l>
<l>Esce e corre, correnno</l>
<l>A spezzacuollo 'mmiero a lo Mercato;</l>
<l>Vene na guardia ascenno,</l>
<l>Corre lo Caporale, ed arrivato</l>
<l>Aprette la lenterna: e arrasso sia! ,</l>
<l>Quanno ca vedde llà chillo che scria.</l>
<l>Cadi' agghiacciato 'n terra.</l>
<l>Li sbirre appalorciaino pe paura,</l>
<l>Pacicco alliccia e sferra:</l>
<l>Ietta lo 'mpiso e d' auto non se cura.</l>
<l>Pascariello, che 'n terra se vedette,</l>
<l>Te fece, o bene mio, netta palette.</l>
<l>Pacicco stìjo no poco,</l>
<l>Né sentenno cchiù llà tale né quale</l>
<l>Torna a lo stisso luoco,</l>
<l>E 'ncuollo se schiaffai lo Caporale:</l>
<l>Perché lo trovai 'n terra accossì stiso,</l>
<l>Se crese chillo llà ch' era lo 'mpiso.</l>
<l>Tutto preiato corre</l>
<l>'Mmiero a lo Lavenaro, èccote quanto</l>
<l>'Ntróppeca a doie savorre,</l>
<l>E la preiezza soia fornisce 'n chianto:</l>
<l>Zoè, ca mente llà 'n terra cadìje,</l>
<l>N' arcabosciata 'n cuorpo se sentìje.</l>
<l>Lo sbirro avea a li late</l>
<l>L' arcabbosciette, e accisero Pacicco;</l>
<l>E nfra poco iornate</l>
<l>Pascariello tornai comm' a palicco,</l>
<l>Né troppo steze che lo poveriello</l>
<l>Corrette da la Morte, a lo maciello.</l></lg>
</div2>
<div2>

<head>3</head>
<p>A Pascariello Truono</p>
<p>Ca nc' è defferenzia assaie da chesta aietate nostra a chella dell' Oro 'n tiempo de li vavune nuoste</p>

<lg><l>Veramente a sto munno non s' ha maie</l>
<l>Gusto che dura tutta na iornata!</l>
<l>L' allegrezza è scacata,</l>
<l>S' uno canta oie chiagnarrà po' craie:</l>
<l>Strunzo è che fete assaie;</l>
<l>Perzò dissero buono li sacciente:</l>
<l>“Chello n' hai, che ne tire co li diente”.</l>
<l>Isso ha puosto lo chianto e lo dolore</l>
<l>Pe confino a lo riso e a lo delietto;</l>
<l>Se dà gusto a no pietto</l>
<l>È ghiusto comme quanno allegramente</l>
<l>No vernacchio fetente</l>
<l>Te scarreca la panza, e stai coieto:</l>
<l>Ma che? , t' ammorba e 'nfetta po' lo fieto.</l>
<l>'N frutto, si mo te dà no po' de gusto,</l>
<l>Crai co trommiente te l' annozza 'n canna:</l>
<l>Fa l' affetto de manna,</l>
<l>Che s' a lo lietto la piglie, 'n desgusto</l>
<l>Pisce tutto lo mmusto,</l>
<l>E tanta robba te fa po' cacare</l>
<l>Che t' arreventa o te fa i' a 'tterrare:</l>
<l>Ma non era accossì lo tiempo antico.</l>
<l>O bello tiempo, addove sì sfoiuto?</l>
<l>Dove, addove sì ghiuto</l>
<l>Tiempo senz' arravuoglio e senza 'ntrico?</l>
<l>No core de n' ammico</l>
<l>Se vedea scritto 'n fronte, e mo lo core</l>
<l>De l' uommene è no vosco tradetore.</l>
<l>No tiempo semmenavano li grille</l>
<l>E le cornacchie aravano la terra;</l>
<l>Non c' era tanno guerra</l>
<l>Fra cane e gatte, surece e moscille;</l>
<l>Pe sse padule mille</l>
<l>Manciavano mellune le zitelle,</l>
<l>Né nc' era freve tanno, o cacarelle.</l>
<l>Scoppette non s' asciavano né spate,</l>
<l>L' aucielle ieano libbere e secure;</l>
<l>Non avevano mure</l>
<l>Le case, ma de canne attornïate</l>
<l>Stevano pe le strate.</l>
<l>Né tanno s' arrobbava o s' accedeva,</l>
<l>E trademiente manco se faceva.</l>
<l>Puorce non s' accidevano né bacche,</l>
<l>Perzì se perdonava a li peducchie;</l>
<l>Mo, tiempo, nge 'nfenucchie</l>
<l>E nge arruobbe lo 'nore e le patacche;</l>
<l>Non se dormea a travacche,</l>
<l>L' aseno e lo patrone 'n festa e 'n ghiuoco</l>
<l>Tutte a no lietto steano, p' ogne luoco.</l>
<l>Non era nullo povero né ricco,</l>
<l>Ogne cosa commone era pe tutto;</l>
<l>S' uno facea no grutto,</l>
<l>O stesse 'nnante a Cienzo o 'nnanze a Micco,</l>
<l>Non se pigliava 'n cricco;</l>
<l>Se facea n' autro po' no pedetillo</l>
<l>Non l' era ditto: “Cuorno !”, o “Vivetillo !”</l>
<l>Collera mai non g' era, e crepantiglia</l>
<l>Che sòle schiatta' 'n cuorpo na perzona;</l>
<l>Ogne ncosa era bena,</l>
<l>E chella cana che nce dà schiattiglia,</l>
<l>Gelosia, co na striglia</l>
<l>Steva a grattarse, comme spisso sòle</l>
<l>Spagnuolo c' ha la rogna, pe lo sole.</l>
<l>Doglia non se trovava, e manco sale</l>
<l>Male franzese, chello che se fosse;</l>
<l>Non se senteva tosse,</l>
<l>Né 'nfermetate c' erano o 'spetale,</l>
<l>Miedeco e spezïale,</l>
<l>O mmedicina manco, né barviero</l>
<l>Né guallara s' asciava, né brachiero.</l>
<l>Dove guarda–peducchie overo mugno</l>
<l>Portai zetella, comme mo se porta?</l>
<l>S' una ha la facce corta</l>
<l>S' auza no tuppo cchiù de no cotugno,</l>
<l>E ba po' co lo grugno;</l>
<l>E tanto porta tonna la sottana</l>
<l>Che non sai s' è gonnella o s' è campana.</l>
<l>Quanno mai se vestette a la spagnola</l>
<l>Né a la franzesa a chille tiempe ntanno?</l>
<l>E mo l' uommene vanno</l>
<l>Co tiffe–taffe e sciosciale — ca — vola;</l>
<l>Vonno da Mastro Cola</l>
<l>Varva a la portoghese, e 'n crosïone</l>
<l>Lo mostaccio perzì fatto a taccone.</l>
<l>Ma 'mprimmo se vesteva ogne zetella</l>
<l>Comme la probbedeva la Natura:</l>
<l>Nascea na legatura</l>
<l>A sta sepa, e da llà na zagarella:</l>
<l>Pennere na gonnella</l>
<l>Da no rammo vedive, o no corzetto,</l>
<l>Na robba, no ieppone o no dobbretto.</l>
<l>Da n' arvolo nascevano cappielle,</l>
<l>Da n' auto li stiavucche e le tovaglie,</l>
<l>Llà cannacche e scioccaglie,</l>
<l>E ccà quanta casacche e bavarielle;</l>
<l>Vedive a l' arvoscielle,</l>
<l>Comme so' a marzo mo le pastenache,</l>
<l>Pe le cazzere pennere le brache.</l>
<l>Lo sole no' affenneva, ma scarfava</l>
<l>Quanto abbastava a gnenetare sulo</l>
<l>Né mellone o cetrulo</l>
<l>Tanno pe l' uorte mai se pastenava:</l>
<l>La terra le cacciava;</l>
<l>Né la notte era fredda o catarrosa,</l>
<l>Né becchia se sentette mai picosa.</l>
<l>Non c' era 'stata, vierno, e manco autunno,</l>
<l>Ma primmavera sempe tu vedive:</l>
<l>Si ghive o si venive,</l>
<l>Sempe 'n gioia e 'mpreiezza era lo munno.</l>
<l>'Nforchiata a lo spreffunno</l>
<l>Steva la 'Mmidia, arraggiaticcia e secca,</l>
<l>Peccenaca de core e d' arme zecca.</l>
<l>Non se faceano 'mbroglie e malefizie,</l>
<l>Ma ieva ognuno pe li fatte suoie.</l>
<l>A chiorma, comme a gruoie,</l>
<l>Pasture e ninfe senza ave' malizie</l>
<l>Stevano, né 'n trestizie;</l>
<l>E comm' esce na penna da no stucchio</l>
<l>Cossì l' ommo nascea da lo denucchio.</l>
<l>Uno sciummo scorrea grieco de Somma,</l>
<l>N' autro portava lagrema o guarnaccia;</l>
<l>Te cadevano 'mbraccia</l>
<l>Li frutte a buoine cchiùne, e avive 'nzomma</l>
<l>Pagnotte comme a Romma:</l>
<l>E, chello che me dà cchiù pena e doglia,</l>
<l>Le pegnata de vruoccole e de foglia.</l>
<l>Era recotta schianta ogne montagna,</l>
<l>E de caso cellese li pretune,</l>
<l>E l' erve maccarune,</l>
<l>De zuccaro la gliantra; e la castagna</l>
<l>Era proprio coccagna,</l>
<l>E la terra cacciava p' essa stessa,</l>
<l>Pe prete, tutte provole de Sessa.</l>
<l>Li laghe erano mele, e li pantane</l>
<l>Stevano tanno chine chine d' uoglio;</l>
<l>De recotta ogne scuoglio</l>
<l>E de latto lo maro era, e a li chiane</l>
<l>Scorreano le fontane</l>
<l>Acqua cchiù lustra assai che n' è l' argiento,</l>
<l>E musco era lo sciato d' ogne biento.</l>
<l>Perché tanno, perchéne io no' nasciette</l>
<l>Quanno regnave tu, tiempo grassuso?</l>
<l>Perché mo songo schiuso,</l>
<l>Ch' ogne bene allicciaie pe le staffette</l>
<l>E lo mmale venette?</l>
<l>Ma schiuda quanno vò, no sfortonato,</l>
<l>D' ogne tiempo che nasce, isso ha barato.</l></lg>
</div2>
<div2>

<head>4</head>
<p>A lo Dottore Chiocchia Parnocchia</p>
<p>Ca a lo tiempo d' oie non se fa cchiù cunto de la vertute e li povere vertoluse so' desprezzate</p>

<lg><l>A chillo tiempo ch' era viva vava</l>
<l>De Capoa lo Verlascio</l>
<l>E de cuoiro correano le monete,</l>
<l>Dice ch' a chella aietate nfi' a le prete</l>
<l>Corzero a bottafascio</l>
<l>A la vertute, tanto se prezzava:</l>
<l>Ed a chille poete e musechiere</l>
<l>Corzero li sommiere,</l>
<l>E le serve e li vuosche e ogne anemale,</l>
<l>E fecese appedisso no casale.</l>
<l>Lasso ghire da banna, e arrasso stia,</l>
<l>Chill' auto che scennette</l>
<l>A lo spreffunno, addove è parasacco:</l>
<l>E fece tanto bello no sciabbacco</l>
<l>Che Potrone dicette:</l>
<l>“Mo che sì sciso, a la bon' ora sia!</l>
<l>Sso canto m' ha 'ncantato; vì, che buoie?</l>
<l>“Da', pe li muorte tuoie,</l>
<l>Bello paputo mio, chillo dicìje,</l>
<l>Moglièrema Rarice”; e già l' avìje.</l>
<l>Mille aute cose che facette a branca,</l>
<l>A chille tiempe 'ntanno,</l>
<l>Bella vertute, chi le pò contare?</l>
<l>So' cchiù che stelle 'n cielo, arena a mmare,</l>
<l>Punte e momiente a l' anno,</l>
<l>E mosche pe le stronze e pe le chianche!</l>
<l>E mo, vertute, dove sì scrïata?</l>
<l>Dove sì appalorciata?</l>
<l>Ah, ca te fa cocca' senza ave' cria</l>
<l>La canna, l' ozio e la potronaria!</l>
<l>Ma che dich' io ? E comme so' bozzacchio,</l>
<l>Brutto piezzo d' Antuono!</l>
<l>Non sì scriata, no, non sì foiuta</l>
<l>Ma sulo è ca non sì cchiù canosciuta;</l>
<l>Anze, te sanno buono,</l>
<l>Ma te teneno, vì, peo de vernacchio.</l>
<l>Mo no Signore fa cchiù stimma assaie</l>
<l>De sentire doie baie</l>
<l>Da no licca–scotelle, no boffone,</l>
<l>Che Arzeneca, che Tullio e che Pratone.</l>
<l>Nc' èie ommo che cchiù prezza na varvetta,</l>
<l>No levriero, ch' a grolia</l>
<l>Tenere 'n casa trenta vertoluse;</l>
<l>Auto ha lo core a lo donare 'nchiuso,</l>
<l>E puoie sonare a grolia</l>
<l>E dire ca Vertute 'n cielo metta</l>
<l>A chi l' aiuta, ch' isso se contenta</l>
<l>Che n' aseno deventa</l>
<l>Puro che d' oro chiena aggia la sacca,</l>
<l>E tene la vertute pe na tacca.</l>
<l>Autro vòle ire linto e pinto 'n chiazza</l>
<l>E fare mille sfuorgie,</l>
<l>E de lo riesto, po', cercame tutto:</l>
<l>Si pe sciorta vò dicere no mutto,</l>
<l>Farrà comme l' alluorgie,</l>
<l>Che sonano se tozzola la mazza.</l>
<l>Zoè: iarrà a consurta a no pedante,</l>
<l>O a quacche stodïante,</l>
<l>Pe sape' c' ha da di' s' uno dicesse</l>
<l>Si so' tutt' uno vàllane ed allesse.</l>
<l>Uno refonne a tommola li scute</l>
<l>A guaguine ed a perchie,</l>
<l>Che mente le refuste danno guste,</l>
<l>E po' desguste, quanno no' refuste,</l>
<l>E co mille coperchie</l>
<l>Te fanno torna' l' uommene papute.</l>
<l>N' autro a li roffïane o a li spïune</l>
<l>Refonne pataccune;</l>
<l>Ma no saccente, po', vaga e addommanna:</l>
<l>Te puoie mori', ca non te sputa 'n canna.</l>
<l>Fa' bierze quanta vuoie e fa' soniette,</l>
<l>Fa' libbre e po' le stampa,</l>
<l>Va' l' appresenta, c' haie preiezza 'nzuonno!</l>
<l>Perzò te trovarraie l' uoglio e lo suonno!</l>
<l>Nce refunne la stampa,</l>
<l>E li miezze abbesogna che nce miette</l>
<l>Quanno vuoie da' lo libbro, e l' appresiente;</l>
<l>E nce fatiche e stiente,</l>
<l>E po' n' haie doie parole cortesciane:</l>
<l>“Commanname”, e tu rieste senza pane.</l>
<l>Anze, ca manco male sarria chesto:</l>
<l>Ma lo ppeo è sentire</l>
<l>Ch' ognuno te delleggia e n' ha ndelletto.</l>
<l>Va' addommannalo a Cacapozonetto,</l>
<l>Vì che se sente dire:</l>
<l>“Pigliate chesso, e torna pe lo riesto !”</l>
<l>E quanta baia fanno a sto paiese</l>
<l>A Dottore Chiaiese?</l>
<l>Che stimma fanno d' isso ? E peo de chillo,</l>
<l>Povero Sbruffapappa e Sio Pezillo.</l>
<l>È Cacapozonetto no Dottore,</l>
<l>Ommo saputo (uh quanto!) ,</l>
<l>Ed have li Digiestre sotta coscia;</l>
<l>E perché ba che pare na paposcia,</l>
<l>Né portaie maie no guanto,</l>
<l>Né straccia seta, a chi se fa mo 'nore</l>
<l>Perché è no poverielio, ed ha ste pene</l>
<l>Ch' è n' ommo assaie da bene,</l>
<l>Né maie è stato, comme songo mille,</l>
<l>'Mbroglia — prociesse e scotola — vorzille;</l>
<l>Perzò tutte le fanno mo l' abbaia.</l>
<l>Né ppò lo sfortunato</l>
<l>Camminare pe Napole lo iuorno,</l>
<l>Ca mille peccerille le so' attuorno,</l>
<l>Gridanno p' ogne lato:</l>
<l>“Ehi, Cacapozonetto !” Vì che chiaia,</l>
<l>Vì che posteoma se le fa, scur' isso!</l>
<l>E chesto è spisso spisso,</l>
<l>E tanto so' a le bote li mmarazze</l>
<l>Che pe sarvarse fuie a li palazze.</l>
<l>O bona Astrega addotta, o legge bella,</l>
<l>Comme tu mo compuorte</l>
<l>Che se faccia sto scuorno a chi te serve?</l>
<l>Nce vòle no sceruppo auto che d' erve</l>
<l>Pe caca' sti sconfuorte,</l>
<l>Né priemmeto ce abbasta, o cacarella.</l>
<l>Tu mo, c' haie la valanza e faie lo giusto,</l>
<l>Va' lle da' quacche gusto.</l>
<l>Eilà, non siente ? Fusse sorda tu?</l>
<l>Ma oimé! , ca 'n terra non te truove cchiù.</l>
<l>S' è pe Chiaiese, pone, è no saccente,</l>
<l>Oratore fammuso,</l>
<l>Ed have la rettoreca a cantara.</l>
<l>Ma che ne voglio fare, o sciorta avara?</l>
<l>Perché è no vertoluso</l>
<l>Ed è ommo da bene, è no pezzente:</l>
<l>Ma s' isso fosse quacche marranchino,</l>
<l>O quacch' otra de vino,</l>
<l>Sarria tenuto pe no Re de coppa:</l>
<l>Mo le fa ognuno la varva de stoppa.</l>
<l>Quanta vote va appriesso a na carrozza</l>
<l>Poco manco doie miglia,</l>
<l>Dicenno sei conciette a tre parole:</l>
<l>Ca dice cose da ferma' lo sole!</l>
<l>A chi frìsole piglia?</l>
<l>Chi le dà p' accattare na cocozza?</l>
<l>Face comme a gallina, e scacateia:</l>
<l>Chi nc' è che se ne preia?</l>
<l>Sulo quaccuno che bò mille rise</l>
<l>Na pubreca le dace, o duie tornise.</l>
<l>Sfortunata rettoreca, che primma</l>
<l>Te stirave la cauza,</l>
<l>Mo, poverella te, sì ghiuta a Chiunzo!</l>
<l>E stanno pe manciarese no strunzo</l>
<l>Peruto e senza sauza</l>
<l>Chi mo de te fa cunto e ne fa stimma,</l>
<l>Tanto stanno abbrammate ed allancate!</l>
<l>Isse, le sfortunate,</l>
<l>Se cresero auza' famma e ghi' pe l' aria:</l>
<l>E mo t' asciano donna mercennaria.</l>
<l>Ma fremma ! Addove lasso Sbruffapappa?</l>
<l>Poeta, arcepoeta,</l>
<l>Sciore de Puorto e grolia de Napole,</l>
<l>Che fa li vierze suoie comme a l' ova apole:</l>
<l>E quanno canta sceta</l>
<l>Fi' a li muorte, e li vive appila e attappa,</l>
<l>'Ncanta li viente e fa appraca' lo maro!</l>
<l>Va' di' a lo Lavenaro</l>
<l>Quanto fermate ha fatto sta' le fraveche</l>
<l>E a canna aperta, pe senti', le chiaveche!</l>
<l>Quanta soniette ha fatte, e quanta vierze</l>
<l>Accossì sciuoute e 'n sdrùsciolo,</l>
<l>E quanta barzellette 'n toscanisco?</l>
<l>E chi ha cacciato lo cantare a sisco?</l>
<l>Chi lo dicere vùsciolo?</l>
<l>È poeta co bierze e co revierze!</l>
<l>E chi 'mmentaie: “Masto Ruggiero, di',</l>
<l>Che pare n' Uccialì ?”</l>
<l>E chi lo dicere: “Auza l' attaccaglia”,</l>
<l>E po' respunne: “Lassal' i', ch' è paglia”?</l>
<l>Isso puro accacciaie chella canzona:</l>
<l>“Aimé, che fosse ciàola,</l>
<l>E te decesse 'mmiento na parola:</l>
<l>Ma non che me mettisse a la gaiola !”</l>
<l>E chella de: “Zia Paola,</l>
<l>Quanno n' haie freve è signo ca staie bona;</l>
<l>Aggio perduto lo galluccio mio,</l>
<l>Titì, titillo mio!</l>
<l>Riviezzo mio, reviene, e passaricolo,</l>
<l>No' mme ne fa' morire pe no spicolo”.</l>
<l>E tanta cose, isce bellezzetudene! ,</l>
<l>Chi contare le pò,</l>
<l>C' ha fatto Sbruffapappa a branca e a tommola?</l>
<l>Vì chi l' ha dato manco doie grisommola!</l>
<l>Ed è lo peo, dapo',</l>
<l>Ca voleno le gente a mortetudene</l>
<l>Canzune non de vrenna.</l>
<l>Lo chiappo che le 'mpenna!</l>
<l>Te veneno a fruscia' li cularine,</l>
<l>E non c' è taglio maie de duie carrine.</l>
<l>Fa cunto, mo, ca sto poeta scuro</l>
<l>Non pò campare cchiù,</l>
<l>E fa pe tre tornise cinco ottave!</l>
<l>Maie non se vede satoro de fave,</l>
<l>Va comme a no cucù</l>
<l>E comme à sporteglione pe lo scuro.</l>
<l>La cappa sola è manco de na pettola:</l>
<l>Perzò comme a cevettola</l>
<l>Esce de notte, e l' have Micco Auliva</l>
<l>'N obrecanza accusata a la Vagliva.</l>
<l>O bella Poesia senza tre cicere,</l>
<l>O Apollo, lo mmetallo</l>
<l>Che gnienete a lo munno, addove è, di'?</l>
<l>Comme a le gente toie tratte accossì?</l>
<l>“O povero cavallo !”</l>
<l>Sto mutto a li poiete se pò dicere:</l>
<l>Sì l' uocchio de lo munno e non ce vide?</l>
<l>O fuorze no' lo cride?</l>
<l>Vì ca pigliato ognuno ha mo vaiano</l>
<l>Senza na crespa 'n crispo a lo crispano.</l>
<l>Ma che dirraggio de Pezillo ? Va',</l>
<l>Aiutame tu, Musa:</l>
<l>Euterpe mia, sta vota attocca a te;</l>
<l>Po' de lo riesto lassa fare a me.</l>
<l>Che non ce fusse schiusa</l>
<l>'Nfruceca mo; ma tu non parle, sa,</l>
<l>Perché ca non haie facce, ed haie vregogna,</l>
<l>Ca chisto te sbregogna:</l>
<l>Ma conzidera ch' è no gran sesurro</l>
<l>Quanno la panza fa comme a tammurro.</l>
<l>Perzò, decimmo nuie, Pezillo è n' ommo,</l>
<l>Musechiero de sfuorgio,</l>
<l>Che paro ad isso maie non ne nasci';</l>
<l>Mo da ccà, mo da llà lo vide asci',</l>
<l>E pe na vranca d' uorgio</l>
<l>O na panella c' ha da Titta o Ciommo</l>
<l>Te canta e te dà gusto na mez' ora:</l>
<l>“Vienola a mammagnora !”</l>
<l>Te dice, e po': “Ch' è pesce e non è pesce,</l>
<l>Chi l' ascota, no parmo, affé, cchiu' cresce”.</l>
<l>E s' isso na retaglia have de caso</l>
<l>Da quacche casadduoglio,</l>
<l>Lloco te fa passaggie a gargariseme;</l>
<l>Ma cchiù l' afferra po' li parasiseme</l>
<l>Si le dà n' arravuoglio</l>
<l>De quaccosa ch' a tavola è remmaso</l>
<l>Quacche zetella, o cosa de cucina,</l>
<l>Cótena e pettorina,</l>
<l>Quanto te dice po': “Oh de la pergola! ,</l>
<l>Vorria parla' co ttico, e non co màmmata”.</l>
<l>E po' te dice co na voce 'sprìceta:</l>
<l>“Vaga bella Sirena</l>
<l>Si potete col canto”, e fa no vienola,</l>
<l>E po' cagnanno voce de cchiù sciorte:</l>
<l>“Farmi dolce la pena”.</l>
<l>Lebbreca spisso spisso, e se solliceta</l>
<l>Pe dare gusto a chiste ed a chill' aute,</l>
<l>E fa crovette e saute</l>
<l>E non se cura ave' da li piciuoccole</l>
<l>N' annicchio pe no truocchio o pe duie vruoccole.</l>
<l>Tanto, che la vertute ecco addove è,</l>
<l>E a che tenute so'</l>
<l>Li vertoluse a chiste tiempe ccà.</l>
<l>Vertute mia, covernamette, sa!</l>
<l>Agge pacienzia mo,</l>
<l>Sto munno tutto quanto è contra a te:</l>
<l>E si è pe buie, simmo sprezzate cchiù</l>
<l>Assai che non sì tu,</l>
<l>E ogne pacchiano dicence accossì:</l>
<l>“Galle, cantate, su ! Chichirichì !”</l></lg>
</div2>
<div2>

<head>5</head>
<p>a Scerocco</p>
<p>Ca la 'mmidia roseca e 'nnetteca le perzune</p>

<lg><l>Me diceva chell' arma benedetta</l>
<l>De zia Chiarella Vusciolo la sera,</l>
<l>Quanno a la cemmenera</l>
<l>Stevamo attuorno tutte quante 'n chietta,</l>
<l>Cose che beramente</l>
<l>Farriano stravedere, affé, le gente;</l>
<l>Io mo, ch' era figliulo, avea gran gusto</l>
<l>A n' addore d' arrusto</l>
<l>Senti' no cunto, e massema de chille</l>
<l>Che non so' de quarchiamme o de verrille.</l>
<l>Na vota me contaie, nfra l' aute cose,</l>
<l>Ca dinto a certe grutte astrette e scure,</l>
<l>C' hanno tutte le mmure</l>
<l>Che feteno de muffa e schefenzose,</l>
<l>Sta la 'Mmidia arraggiata,</l>
<l>Vecchia pezzente, secca e spremmentata;</l>
<l>E de cchiù, ca se gliotte a no voccone</l>
<l>No vuotto o no scorzone,</l>
<l>E ca sempe l' è attuorno, e dinto o fore,</l>
<l>Lo despriezzo, li guaie e lo dolore.</l>
<l>Mo a sta cosa, affé, quanto cchiù penzo</l>
<l>Quanto la voto cchiù pe la mammoria,</l>
<l>Trovo ch' è bera storia,</l>
<l>E non cunto de l' uorco o Masto Rienzo.</l>
<l>Vecchia, perché nascìje</l>
<l>Da chisto munno, e da li guaie ascìje;</l>
<l>Pezzente e secca perché sente pene</l>
<l>Quann' uno ha quarche bene,</l>
<l>E de lo bene d' autro sta scontente,</l>
<l>Ch' a essa fa cchiù male ch' a la gente.</l>
<l>Ha lo despriezzo dintro a le stentine</l>
<l>Pe dire male d' ogne poveriello,</l>
<l>E comme a taccariello</l>
<l>Le fa la lengua, e pare che manciato</l>
<l>Avesse ogne matina</l>
<l>Lengua de ciàola o culo de gallina.</l>
<l>Quanta vote, pe 'mmidia e pe schiattiglia,</l>
<l>Uno entra 'n crepantiglia?</l>
<l>E perché male ad aute non pò fare</l>
<l>Le cerca co la lengua sbregognare.</l>
<l>Sarrà quacche poeta, ommo fammuso</l>
<l>Che nfra poete portarrà corona,</l>
<l>Ch' ogne perzona bona</l>
<l>Lo stimma pe saputo e bertoluso:</l>
<l>Quanno no zuca–allessa,</l>
<l>N' allorda — carta, no spechiechia e sguessa,</l>
<l>Sgarra — conciette, pe la 'mmidia dice</l>
<l>Ca sto vierzo è 'nfelice,</l>
<l>Ca sto concetto è scuro ed è 'mmrogliato,</l>
<l>E non s' addona ch' isso è no sciaurato.</l>
<l>Veccote no pezzente, a n' ommo ricco</l>
<l>Le dice, saiettannolo co l' uocchie,</l>
<l>Ca s' ha fatto li cuocchie</l>
<l>Perché è baggiano, e bòle ave' lo cricco,</l>
<l>E non have pedale,</l>
<l>E a mmuro a mmuro sta co lo 'spetale;</l>
<l>Ch' a la casa tu puoie ioca' de ronca:</l>
<l>Se na strenga se stronca,</l>
<l>Se sbraca; e de cammise n' ha petaccia,</l>
<l>E li pedale l' ha de carta straccia.</l>
<l>Se va na bella femmena a na festa,</l>
<l>N' auta, ch' è brutta, pe la 'mmidia dice</l>
<l>Ca pare iusta alice,</l>
<l>C' ha lo mugno a brachetta e ch' è na pesta;</l>
<l>Ch' aggobbat' ha li rine,</l>
<l>C' ha l' uocchie nigre, e s' usano torchine;</l>
<l>Ca porta granne assaie lo guardanfante,</l>
<l>E tanta cose e tante</l>
<l>T' accaccia, pe schiattiglia e pe la 'mmidia,</l>
<l>E se la contradice, cchiù proffidia.</l>
<l>E s' a na chiazza nce sarrà quaccuna</l>
<l>Che se 'ncigna a na festa no dobbretto,</l>
<l>A n' auta no corzetto,</l>
<l>Dice lo munno: “Ssa faccie de luna</l>
<l>C' ha fatto a lo marito</l>
<l>Senza parti' da Napole i' a Cornito,</l>
<l>Ca mancia buono, sforgia e stace allegra”:</l>
<l>E chella, scura e negra,</l>
<l>Pe se fare na robba o na gonnella</l>
<l>'Mpegnato s' avarrà la caudarella.</l>
<l>Ed è lo peo, po', ca le qualesse</l>
<l>Cacciano tanta 'nfammie e betoperie</l>
<l>Che cchiù de li cauterie</l>
<l>Feteno, e fuorze fuorze cchiù de vesse;</l>
<l>Tanto che pe chiarire</l>
<l>Le cose, 'n frutto, t' abbesogna dire</l>
<l>Quant' haie fatto, si 'mpigne o s' haie vennuto,</l>
<l>Pe leva' llo cornuto,</l>
<l>E sì forzato che li fatte tuoie</l>
<l>Le sprubbeche, si vuoie o si non vuoie.</l>
<l>Accossì propio soccedette puro</l>
<l>A na perzona meglio de le meglio,</l>
<l>Poledora Sberneglio.</l>
<l>Sta Poledora avea lo core puro,</l>
<l>Le parole coiete,</l>
<l>E se faceva ammare da le prete:</l>
<l>Ed accossì, da tutte le perzune,</l>
<l>Tofano Tretaccune,</l>
<l>Marito de Sberneglia ed ommo raro</l>
<l>De l' arte soia, ch' era latrenaro.</l>
<l>Na sera chisto portaie mille 'mbroglie</l>
<l>E disse: “O Poledora, bella mia,</l>
<l>No' 'ntrare 'n cardacia</l>
<l>S' aggio portato trippa, carne e foglia</l>
<l>E maccarune e caso:</l>
<l>Perché sta sera m' è scontrato a scaso</l>
<l>Compà Paziezo Capo–de–cognòle,</l>
<l>E m' ha ditto ca vòle,</l>
<l>Fatto c' ha no servizio, o a lo cchiù duie,</l>
<l>Ciancolïare craie 'nzembra co nuie.</l>
<l>“Cucina allegramente, agge pacienzia;</l>
<l>E mente che n' avimmo nuie zitelle,</l>
<l>Porta tu le scotelle,</l>
<l>Da' a bevere e fa bello leverenzia”,</l>
<l>E la mogliere disse:</l>
<l>“Farraggio, affé, cose che maie vedisse !”</l>
<l>Veccote venne po' compà Paziezo,</l>
<l>E disse: “Strunzo 'mmiezo!</l>
<l>Bonnì, commare, lassa la conocchia.</l>
<l>Compà, lo Cielo me ve guarde 'n cocchia”.</l>
<l>Subbeto ièro a tavola a sedere</l>
<l>Tofano co Paziezo; e po' gliuttute</l>
<l>Duie muorze cannarute,</l>
<l>Tofano fece zinno a la mogliere</l>
<l>Che lo gotto portasse</l>
<l>A lo compare e niente non parlasse:</l>
<l>Cossì, mente Paziezo fatto aveva</l>
<l>No brinnese, e beveva,</l>
<l>Senza malizia, a la 'mpenzata, allora</l>
<l>Scappaie no gran vernacchio a Poledora.</l>
<l>Da vocca se levaie tutt' a na botta</l>
<l>Lo bicchiero Paziezo, e a bocca aperta</l>
<l>Rstaie, ed a l' allerta</l>
<l>S' auzaie, e quase ca se cacaie sotta;</l>
<l>Volea fui': ma fu</l>
<l>Granne lo iaio, e lo terrore chiù,</l>
<l>Che ghiappe–iappe fecero le gamme.</l>
<l>A Tofano la famme</l>
<l>Passaie de botta pe la gran paura,</l>
<l>E pe cacciarla nce volea na cura.</l>
<l>Poledora Sberneglia, c' avea fatto</l>
<l>Chillo streverio e chillo gran fracasso</l>
<l>Non se parte no passo,</l>
<l>E pe scuorno dicìje: “Perché no' schiatto?</l>
<l>Aimé, che betoperio!</l>
<l>Che n' esca fuoco o nc' entra vesenterio,</l>
<l>E cuorno e palo e perteca e no vommaro,</l>
<l>E facciano no gliuommaro</l>
<l>De ste bodella ! E tu fanne mennette</l>
<l>O terra ! Che non t' apre e bivemette ?”</l>
<l>Vecco ca s' apre sùbbeto la terra</l>
<l>E Poledora scura se gliotti';</l>
<l>Quale cadenno ghi'</l>
<l>'Nnante a lo Re che li vernacchie 'nzerra</l>
<l>E le scapola quanno</l>
<l>Pïace a l' assoluto suio commanno.</l>
<l>Dove arrivata disse po' lo Re:</l>
<l>“Che cosa vuoie da me ?”</l>
<l>Disse essa: “E tu chi sì, varva a pennacchio ?”</l>
<l>Respose: “Io so' lo Re d' ogne bernacchio”.</l>
<l>Poledora, sentenno tale nova,</l>
<l>Le contaie ogne cosa pe lo filo;</l>
<l>E quase ch' ogne mpilo</l>
<l>Pe la vregogna 'nduosso se l' accova.</l>
<l>Disse ch' asci' de posta</l>
<l>Chillo vernacchio, e no' lo fice a posta,</l>
<l>Ed: “Arremmedia, Vosta Autoretate”.</l>
<l>Lo Re disse: “Fermate,</l>
<l>Olà, vassalle mieie ! Ccà ! Che se chiamma</l>
<l>Lo pìdeto c' ha fatto sta Maddamma!”</l>
<l>Sùbbeto mille pedeta corrèro</l>
<l>A fa' l' obbedïenzia de lo Re;</l>
<l>E trovatolo: “A te,</l>
<l>Dissero, vò lo Re”. Sùbbeto ièro;</l>
<l>Ed arrevate llà</l>
<l>Disse lo pedetone: “Eccome ccà.</l>
<l>Che me commanne ?” E lo Re disse: “Or su,</l>
<l>Passa ccà 'nnanze, tu.</l>
<l>Dimme: da cuorpo a chesta comme asciste?</l>
<l>Essa te fece, o tu pe te nasciste ?”</l>
<l>“Signore, disse chillo pedetazzo:</l>
<l>Sacce ch' io me sentea tanto gagliardo</l>
<l>Che manco no petardo</l>
<l>Me poteva sta' a fronte a fa' scamazzo;</l>
<l>E cossì non poteva</l>
<l>Cchiù stare 'nchiuso, anze d' asci' spereva,</l>
<l>E comm' essa chieàise no tantillo</l>
<l>Io 'sciette co no strillo</l>
<l>Tanto forte e terribbole ch' io stisso</l>
<l>Pe no pezzullo ne rommase ammisso”.</l>
<l>“Buono vassallo mio, io te perdono,</l>
<l>Lo Re disse. Perché faie sti sciabbacche?</l>
<l>Pìgliate ste patacche,</l>
<l>Ca so' treciento, tutte te le dono;</l>
<l>E faccio io mo pe te</l>
<l>Che sto vernacchio sia scordato, affé”.</l>
<l>Accossì ditto isso appuzaie la groppa</l>
<l>E fece che llà 'ncoppa</l>
<l>Poledora sedesse, e po' sparaie</l>
<l>No pìdeto che sopra la portaie.</l>
<l>Comme lassaie a chille, essa accossì</l>
<l>Tutte duie le trovaie: mieze strasiecolo,</l>
<l>E quase iute 'nziecolo;</l>
<l>Quann' essa disse: “E che facite, di'?</l>
<l>Mancia, compare, su!</l>
<l>Tofano mio, pecché n' ammaglie tu?</l>
<l>Allegramente, priesto, che cosa è?</l>
<l>Vive, marito, te' !”</l>
<l>Cossì dicenno fece che manciassero</l>
<l>E parze che da suonno se scetassero.</l>
<l>Ora la festa granne e la preiezza</l>
<l>Che Sberneglia facette appriesso, po'</l>
<l>Chi contare la pò?</l>
<l>E comme se vestette, isce bellezza!</l>
<l>Tanto che Poledora</l>
<l>Non parea cchiù ciantella ma Signora.</l>
<l>Lo vicenato che bedette chesto</l>
<l>Disse: “Lo fatto è lesto:</l>
<l>Poledora fa sfuorgie e ba de spanto?</l>
<l>Affé, ca senza pile n' è lo manto !”</l>
<l>Tante cose accacciaino e tanta 'nfammie</l>
<l>Ch' a l' aurecchie le vennero no iuorno</l>
<l>(Se trattava de cuorno:</l>
<l>Cosa da fare smerteca' le lammie!)</l>
<l>A Tofano, che cierto</l>
<l>Poteva pe nfi' a l' uocchie ire scopierto.</l>
<l>Nfra l' aute na commare 'mmidïosa,</l>
<l>Na perchia, na zellosa,</l>
<l>Na votta — schiatta — cantare, na vacca,</l>
<l>Ch' ognuno la chiammaie Cacapatacca,</l>
<l>Dicette pe la 'mmidia, e che scriasse! :</l>
<l>“Commare, e comme faie tu la baggiana?</l>
<l>Che fuorze sì pottana?</l>
<l>Chisse so' troppo sfuorgie e troppo schiasse.</l>
<l>Tu non vieste ordenario;</l>
<l>Vì ca pe no cornuto volontario</l>
<l>Marìteto 'n galera, affé, ghiarrà,</l>
<l>E da sta chiazza cca</l>
<l>(Perché, commare mia, iette gran fieto)</l>
<l>Bello te sentarraie mo no sfratteto.”</l>
<l>A Poledora cadìje travo 'ncuollo</l>
<l>Quanno sentette di' tanta 'mmecidie,</l>
<l>E disse: “So' le 'mmidie,</l>
<l>Commare, e non m' agg' io rutto lo cuollo,</l>
<l>Ca songo stata sempe</l>
<l>Na femmena 'norata a tutte tiempe;</l>
<l>E s' io sti sfuorgie pozzo fare, e cchiù,</l>
<l>Sienteme perché, tu”.</l>
<l>E cossì le contaie quanto socceze</l>
<l>Ed ogne ncosa qualemente ieze.</l>
<l>Cacapatacche che sta cosa 'ntese,</l>
<l>E comme iette, e quanto le sorti':</l>
<l>“Voglio fare accossì</l>
<l>Pur' io, disse nfra d' essa, e fa' ste spese !”</l>
<l>'N frutto che ghi' a la casa</l>
<l>E dicette a Pantullo Pisciavrasa</l>
<l>(Ch' accossì lo marito se chiammava)</l>
<l>Ch' a Compà Leccavava</l>
<l>'Mmitasse la matina; e chillo venne</l>
<l>Correnno comme auciello c' ha le penne.</l>
<l>E mente a Leccavava dea lo vino</l>
<l>Cacapatacche, s' aiutaie a spremmere</l>
<l>E co la mano a premmere</l>
<l>Ed a 'ncarca' la panza co lo schino:</l>
<l>E fece accossì 'ntista</l>
<l>Na meza vessa, affocaticcia e trista;</l>
<l>E fatto chesto essa dicette po':</l>
<l>“Gliutteme, terra, mo !”</l>
<l>La terra aprette sùbbeto la vocca</l>
<l>Ed a lo Re ne la portaie de brocca.</l>
<l>Lo Re la 'nzammenaie, e canosci'</l>
<l>Ca pe la 'mmidia fatt' avea lo pìdeto,</l>
<l>E quase co lo jìdeto</l>
<l>Da tu — me — 'ntienne l' avea fatto asci';</l>
<l>E ca l' avea, de cchiù,</l>
<l>Tanto affocato che non fece bu.</l>
<l>Perzò, avennolo acciso no vassallo,</l>
<l>Voze che tanto fallo</l>
<l>Se castecasse: e così facette ordene</l>
<l>Ad ogne nfieto che se mecca 'nn ordene.</l>
<l>Mille vesse crepate llà benettero,</l>
<l>E bernacchie de viecchie e de figliule,</l>
<l>Loffe de cane e mule</l>
<l>E pedeta 'ndeggeste po' correttero,</l>
<l>Co li fiete de chiaveche</l>
<l>E de latrine rotte pe le fraveche:</l>
<l>Ed ordenaie a tutte quante 'nzemma</l>
<l>Che senz' avere fremma,</l>
<l>Pe casteca' Cacapatacche, ognuno</l>
<l>La sfommassero bello ad uno ad uno.</l>
<l>Dapo' che sproffommata fu accossì</l>
<l>Ne la mannaie pe na latrina ad auto,</l>
<l>Tutta chiena de smauto.</l>
<l>Conzidera tu mo comme sagli'!</l>
<l>Cossì restaie chiaruta</l>
<l>Cacapatacche 'mmidïosa e astuta.</l>
<l>Vecco che fa la 'mmidia: e perzò bravo</l>
<l>Cantaie 'n tiempo de vavo</l>
<l>N' ommo saputo sotta a l' urme e a l' acera:</l>
<l>“La 'mmidia, figlio mio, se stisso macera”.</l></lg>
</div2>
<div2>

<head>6</head>
<p>A Cecca. Ca non c' è cchiù peo cosa de la 'ngratetudene</p>

<lg><l>Ciullo ammai Perna, e Perna</l>
<l>Co ammore reprecipoco l' ammaie:</l>
<l>“Ss' uocchie me so' lanterna,</l>
<l>Diceva Ciullo, resbranniente assaie”;</l>
<l>E Perna responneva: “M' è ssa facce</l>
<l>Codarino a sto core e sanguinacce”.</l>
<l>Micco Passaro a l' arma</l>
<l>Parma scazzata soia tenea 'nforchiata;</l>
<l>Sbisciolïava Parma</l>
<l>Pe Micco, e le dicea meza 'ncantata:</l>
<l>“Tu sì de st' uocchie miei l' acchiare, o Micco !”</l>
<l>Chillo: “E tu doce cchiù de franfrellicco”.</l>
<l>Pe Rosa pazzïava</l>
<l>Chino de fuoco e d' abbrosciore Millo,</l>
<l>E Rosa spiretava</l>
<l>Pe darele no vaso a pizzechillo;</l>
<l>E dicea l' uno a l' auto, 'n crosïone:</l>
<l>“Tu sì de st' arma fecato e premmone !”</l>
<l>Ma né Millo, né Ciullo,</l>
<l>Né Micco o quanta ha 'nzavagliate Ammore</l>
<l>Facettero mai nullo</l>
<l>Gricielle pe le Sdamme, né remmore</l>
<l>Quanta pe tene io ne faciette, o Cecca,</l>
<l>A Puorto, a lo Pennino ed a la Zecca.</l>
<l>Tu sai quanno venette,</l>
<l>Mente te stive pettenanno, Cola,</l>
<l>E “Bùscelo” dicette,</l>
<l>Ch' io tuosto le schiaffai no 'ntrona–mola:</l>
<l>Ed isso me tirai no torceturo</l>
<l>Che si me deva m' accidea securo.</l>
<l>Quanno stive sforgiosa</l>
<l>Ed: “Uh, che burza !” te dicette Mase</l>
<l>Sai ca na bona 'ntosa</l>
<l>Le fice, e corze a lo rommore Iase</l>
<l>E me schiaffaie no punio de revierzo:</l>
<l>Io me revoto e ce afferràimo 'n tierzo.</l>
<l>E Rienzo quanno 'ntrare</l>
<l>Dinto a la casa toia volea pe forza,</l>
<l>Scriàimo dui fogliare</l>
<l>Pigliannoce perzì a cuorpe de torza,</l>
<l>E tale botte ce tiràimo allora</l>
<l>Che n' aggio n' uocchio ammatontato ancora.</l>
<l>Tanta aute chelle, tanta</l>
<l>C' aggio fatto pe te, Cecca, nfi' ad oie</l>
<l>Che passano millanta,</l>
<l>Chi l' ha mai fatto pe le Sdamme soie?</l>
<l>E puro chille, non sacc' io perchéne,</l>
<l>Trovano sempe chi le vòle bene.</l>
<l>Non me fa' sta' confuso</l>
<l>O Cecca, e dimme perché tu non m' amme.</l>
<l>Fuorze so' guallaruso,</l>
<l>O comm' anche de cane aggio le gamme?</l>
<l>O te paro scontente, o so' sgarbato,</l>
<l>O guercio, o tartagliuso, o scartellato?</l>
<l>Io veo ca so' deritto</l>
<l>Comm' a no fuso, sauto lieggio e corro,</l>
<l>Si be' ca stongo sfritto</l>
<l>De frìsole, e de l' auto so' n' Attorro:</l>
<l>Io so' poeta, museco, e balente.</l>
<l>Ma tu ste cose no' le tiene a niente.</l>
<l>Veccote ca sì tune</l>
<l>Na sgrata, e Ammore carfetteia le sgrate.</l>
<l>Ammano a buoine cchiùne</l>
<l>Le femmene che bonno essere ammate;</l>
<l>Ma a me che t' ammo pe me fa' despietto</l>
<l>Chiamme “Caca–cauzune” e “Piscia–lietto”.</l>
<l>S' io dico: “O Cecca mia</l>
<l>Ardo pe ttene”, e boglio di' lo riesto,</l>
<l>“Va' sparafonna, scria”</l>
<l>Respunne tune, e s' io n' alliccio priesto</l>
<l>Me curre 'nduosso comm' a n' orza o lopa</l>
<l>Co no laganaturo o co la scopa.</l>
<l>Comme a te fu bezzarra</l>
<l>Na certa Menechella 'n tiempo antico:</l>
<l>No tùtaro o na varra</l>
<l>Pigliava spisso pe caccia' l' ammico,</l>
<l>E chillo sfortunato e poveriello</l>
<l>Steva cchiù manzo de no pecoriello.</l>
<l>Isso, lo scuro e ammaro,</l>
<l>La pregava e chiagnea perzì a selluzzo,</l>
<l>Le portava macaro,</l>
<l>Si le cercava, l' ova de no struzzo,</l>
<l>E refonneva a buoine cchiù patacche:</l>
<l>Ma 'mpremmio po' n' avea chiante e sciabacche.</l>
<l>All' utemo no iuorno</l>
<l>Le disse Muchio, friddo cchiù che neve:</l>
<l>“Voglio i' spierto a Leguorno,</l>
<l>Fuorze ca llà me venarrà na freve,</l>
<l>E zampannome st' arma me coieto,</l>
<l>Pocca vicino a tte cchiù d' aglie feto.</l>
<l>“Nfratanto tu allo manco</l>
<l>Mostame a lo ddereto bona cera.</l>
<l>Io già de famma allanco,</l>
<l>Cociname quaccosa pe sta sera”.</l>
<l>Essa dicette: “Sì, n' ave' paura”:</l>
<l>Va Muchio e torna, e trovala a la scura.</l>
<l>Trasette guatto guatto</l>
<l>E disse: “O Menechella, hai niente cuotto ?”</l>
<l>“Pigliate sto pïatto,</l>
<l>Essa respose, ch' è cuotto e stracuotto”.</l>
<l>Lo piglia Muchio e bello chiano chiano</l>
<l>L' addora, e trova c' ha no strunzo 'mmano.</l>
<l>“Ora su, mancia, 'nfruce”,</l>
<l>Disse redenno Menechella tanno.</l>
<l>Isso allummai la luce</l>
<l>E bedde meglio lo fetente 'nganno;</l>
<l>E non potenno propio cchiù zoffrire</l>
<l>Cossì chiagnenno accommenzaie a dire:</l>
<l>“Si be' sì ceca vòccola,</l>
<l>Ammore, quanno vuoi tu vide buono:</l>
<l>Vì sta maddamma ntroccola,</l>
<l>Me stipa stronza e trattame d' Antuono.</l>
<l>Remmedia priesto tu, perché sta cana</l>
<l>A tutte dui nce tene a la quintana”.</l>
<l>Quann' ecco Cuccopinto</l>
<l>(Gran cosa, o Cecca !)  fece a Menechella</l>
<l>'Ntrare le braccia 'nninto</l>
<l>E tornare no 'ntruglio la gonnella;</l>
<l>Né ghiette affé pe penetenzia a Chiunzo,</l>
<l>Ma 'nnitto 'n fatto addeventaie no strunzo.</l></lg>
</div2>
</div1>
<div1>

<head>CORDA OTTAVA</head>
<div2>
<head>1</head>
<p>A Cecca La 'Ntrezzata</p>

<lg><l>Ora su, Maste, veccoce allestute,</l>
<l>E ccà bolimmo correre e fa' danze;</l>
<l>Vui mo sonanno cetole e lïute</l>
<l>Stateve 'nnanze.</l>
<l>O tu de st' uocchie vìsciola e popella,</l>
<l>Cecca mia cara, affacciate da lloco,</l>
<l>E sta 'ntrezzata sbrènneta tu, bella,</l>
<l>Vide no poco.</l>
<l>Mo vecco comme zompo e comme sauto</l>
<l>De chisto calascione ad ogne ntrillo,</l>
<l>Che faccio saute miezo miglio ad auto</l>
<l>Cchiù de no grillo.</l>
<l>O che gran zumpe Minaco mo face!</l>
<l>Ciardullo attuorno róciola e se sbota,</l>
<l>Lo maccaturo Tòntaro me dace</l>
<l>Pe fa' la rota.</l>
<l>Che schiassïa' de zuoccole fa Pinfa!</l>
<l>Comme se move téseca Iustina!</l>
<l>Ma cchiù se cerne e còcciola sta ninfa,</l>
<l>Dico Masina.</l>
<l>Stienne ssa mano, scótola ssa gamma,</l>
<l>Fa' repolune e bòtate a la 'mpressa,</l>
<l>Nina, a te dico ! Sienteme maddamma</l>
<l>Vocca de sguessa.</l>
<l>Orsù, lassammo pettole e tovaglie,</l>
<l>Giuvene e ninfe, e 'nzemmola pigliate</l>
<l>Co li chirchiette, scìsciole e sonaglie,</l>
<l>Nude le spate.</l>
<l>O bravo, affé, de tronca mo ïammo!</l>
<l>Passa tu priesto, Minaco, pe sotta!</l>
<l>Sbatte ssi piede, Tòntaro, e nui 'ntrammo</l>
<l>Tutte a na botta.</l>
<l>O bella chiorma, sécota mo attuorno.</l>
<l>Priesto, Ciardullo, vòtate da ccàne!</l>
<l>Eilà, me vuoie rompere no cuorno?</l>
<l>Auza sse mane!</l>
<l>Ora su, vasta, scómpase sto iuoco</l>
<l>Sia tutto chesto a grolïa de Cecca:</l>
<l>Cecca, de st' arma sciaccola de fuoco,</l>
<l>Anze, na zecca.</l></lg>
</div2>
<div2>

<head>2</head>
<p>Alla Gelosia</p>

<lg><l>O trommiento de l' arma,</l>
<l>Vesenterio de guste, esca de chiante,</l>
<l>Cacavessa d' ammante,</l>
<l>Mare senza redduosso e senza carma,</l>
<l>Cassia tratta de spasse,</l>
<l>Calammita de sfratte e de fracasse,</l>
<l>Tu comme a ghielo o iaccio</l>
<l>Fai sporchiare da l' arma ogne allegrezza,</l>
<l>Tu daie a la preiezza</l>
<l>Sfratto, 'nn asilio, ed ogne pena e 'mpaccio,</l>
<l>E sì d' ammore pone</l>
<l>A li piacire suoi scacamarone.</l>
<l>Tu sì molino a biento,</l>
<l>Che buote da li guste a li sciabbacche;</l>
<l>De mente tricche–tracche,</l>
<l>Ca l' inchie de remmore e de trommiento;</l>
<l>Vespone de lo scuro cellevriello,</l>
<l>De le nerve lanzuottolo e martiello.</l>
<l>Tu 'nfurchie a lo spreffunno</l>
<l>Gaudie, contiente, 'sfazïune e rise:</l>
<l>Fai ire comme a 'mpise</l>
<l>Gialluoteche l' ammante pe lo munno:</l>
<l>Tu le fai mille 'mroglie,</l>
<l>Tu le daie mille affanne e mille doglie.</l>
<l>A le gioie ammorose</l>
<l>Chillo affetto fai tu che fa a la rogna</l>
<l>Avere na bon' ogna,</l>
<l>La salimora 'n capo a le zellose,</l>
<l>L' arzeneco a li surece,</l>
<l>Lo scaudatiello a li peducchie e pulece.</l>
<l>Chillo prode tu puorte</l>
<l>Che fa l' argiento vivo a li chiattille.</l>
<l>Comme cauce a l' anguille</l>
<l>O l' acito a la tossa dai confuorte,</l>
<l>O comme a mercolelle</l>
<l>A chi d' agusto ha frève e cacarelle.</l>
<l>Hai lo colore d' airo</l>
<l>Perché pe l' airo curre e puorte nove:</l>
<l>Da l' airo l' acqua chiove,</l>
<l>Tu chiovilleche a l' ommo e zella e cairo,</l>
<l>E le fai 'scire 'n fronte</l>
<l>Colure cchiù de lo gammalionte.</l>
<l>Cierto ca tu sì fuoco</l>
<l>Perché abbruscie li piette e fai gricielle:</l>
<l>Comm' esca o zurfarielle</l>
<l>Arde 'n cuorpo lo core, e pare iuoco,</l>
<l>Che sospiranno 'n frutto</l>
<l>Pare che dica: “Aiméne, ardo e so' strutto”.</l>
<l>O fuorze tu sì mare,</l>
<l>Perché n' ammante sfortonato gliutte:</l>
<l>Né sospire né grutte</l>
<l>Le ggran borrasche toie ponno appracare,</l>
<l>E nfra scuoglie e seccagne</l>
<l>De li zavaglie tuoi se rompe e fragne.</l>
<l>O sì comme a la terra,</l>
<l>E fai che l' ommo comme terra sia</l>
<l>Se 'n cuorpo se le 'ngria</l>
<l>Penziero che l' affanna e le fa guerra,</l>
<l>Ed have co li pìccie</l>
<l>Parasìseme sempe e tremmoliccie.</l>
<l>O sì materia primma</l>
<l>Che sempe nove e nove forme vòle:</l>
<l>Cossì tu curre e buole</l>
<l>Pe spiare 'mmecidie, e ne fai stimma,</l>
<l>E fai comme fa l' anno:</l>
<l>Quanno stai pe forni', 'ncigne tu tanno.</l>
<l>O sì na cacarella</l>
<l>Che non dà tiempo de sponta' na vraca,</l>
<l>Sì che l' ommo se caca:</l>
<l>Cossì tu sempe curre ed hai frettella.</l>
<l>O, s' io non so' sommiero,</l>
<l>Na guallara sì tu senza vrachiero.</l>
<l>Comme a peducchio, afféde,</l>
<l>Sì, ca s' uno se sente mozzecato</l>
<l>Lo cerca, e po' trovato</l>
<l>S' arraggia e n' ha desgusto si lo vede.</l>
<l>Tu puorte co la famma</l>
<l>Chello che po', trovato, abbruscia e 'nsciamma.</l>
<l>O sì bentosetate</l>
<l>Che bota e sbota dinto a le stentine</l>
<l>Ed esce po' a la fine</l>
<l>Facenno vesse in magna quantetate,</l>
<l>Mente pe capo gire</l>
<l>E te resuorve a l' utemo 'n sospire.</l>
<l>Tu ammuorbe no cerviello:</l>
<l>Ed io tengo che sì tu pe sta cosa</l>
<l>Materia schefenzosa,</l>
<l>Scorrotta già dinto a lo cantariello,</l>
<l>Pocca non dai coieto,</l>
<l>E revotata cchiù, ghiette cchiù fieto.</l>
<l>O sì comme a la tossa</l>
<l>Che sbatte li premmune e le stroppìje,</l>
<l>Le contentezze scrìje,</l>
<l>E puorte quase l' ommo nfi' a la fossa.</l>
<l>O sì zella che maie</l>
<l>Né pece né bessica la sanaie.</l>
<l>O sì comme a la zecca,</l>
<l>Che se 'ncaforchia cchiù si cchiù è toccata:</l>
<l>Peccenaca arraggiata</l>
<l>Che si la scraste cchiù, cchiù assai se 'nzecca,</l>
<l>O rogna che se sbatte,</l>
<l>Che t' abbruscia cchiù assai quanto cchiù gratte.</l>
<l>Vavattenne, marvasa,</l>
<l>Pesta de l' arme e trivolo d' ammore,</l>
<l>Gammautte de core,</l>
<l>Fetente cchiù de vocca de privasa,</l>
<l>Statte co lo zifierno</l>
<l>E trommenta chell' arme de lo 'nfierno.</l></lg>
</div2>
<div2>

<head>3</head>
<p>A Giovanne Cetrulo Li spanfie de la foglia</p>

<lg><l>Chi maie fu dall' Occaso pe nfi' a l' Uorto</l>
<l>'Nciegno tanto fammuso, gran mammoria,</l>
<l>C' avrà contate, p' auza' somma groria,</l>
<l>Le mosche 'm — Puglia o li vruoccole a Puorto?</l>
<l>Chi de manciune dicere e de gliutte</l>
<l>Tutte li muorze l' armo l' è abbastato?</l>
<l>O di chi assaie patisceno de frato</l>
<l>Contare li vernacchie né li grutte?</l>
<l>Muse meie belle, e puro cheste cose</l>
<l>So' manco de li spante de la foglia:</l>
<l>Or' io che de canta' chesta aggio voglia,</l>
<l>Aiutateme vuie, sore 'ncegnose.</l>
<l>'Nfrocecateme vuie da lloco suso</l>
<l>Le laude pe lo filo ch' io canosco,</l>
<l>Ca quanto cchiù nce penzo cchiù me 'nfosco</l>
<l>E songo senza vuie da mo confuso.</l>
<l>E tu che sì d' ogn' erva la Reggina</l>
<l>Perdona s' io de te non troppo canto,</l>
<l>O foglia, perché tanto è sso gran spanto</l>
<l>Che passe e bince a la rosamarina.</l>
<l>Tu lieve da la bramma a li manciune,</l>
<l>Tu l' allancate satore e le sbramme,</l>
<l>Li poverielle lieve da la famme</l>
<l>Ed inchie a tutte quante li voccune.</l>
<l>Comme la terra allegra è pe lo sole</l>
<l>E ogne mattina co golìo l' aspetta,</l>
<l>Cossì de te chi a tavola s' assetta</l>
<l>Quanto ne mancia cchiù, cchiù assaie ne vòle.</l>
<l>Tu sazie, sì, ma no' sfastidie maie,</l>
<l>E sì bona co l' uoglio e co la carne:</l>
<l>E chi porrà li muode maie contarne</l>
<l>E comme chisto o chillo te manciaie?</l>
<l>Sì bona strascinata a lo tiano</l>
<l>E scaudata co l' uoglio e l' aglio fritto,</l>
<l>E meglio posta tu muove appetitto</l>
<l>A no pignato ch' è napolitano.</l>
<l>Tu sì co carne de crastato bona,</l>
<l>Cossì co la vitella e co l' annecchia:</l>
<l>Ma po' te iuro a pena de l' aurecchia</l>
<l>Ca co la vacca tu puorte corona.</l>
<l>E si na fella nc' è de voccolaro,</l>
<l>E 'nnoglia e pettorina e n' uosso masto,</l>
<l>Ogne menesta a ffronte a tene è 'nchiasto,</l>
<l>E lo mele perzì nce pare amaro.</l>
<l>E tanto è la docezza che me chiove,</l>
<l>Quanno accossì te gliotto, into a sto fusto</l>
<l>Ch' io dico comme a chillo, iusto iusto:</l>
<l>“Nettare e ambrosia non invidio a Giove”.</l>
<l>Lasso sta' ca venire fai na lopa,</l>
<l>Tanto appetito daie, se sì bolluta,</l>
<l>De cetrangole fatta na spremmuta,</l>
<l>Co sale e pepe ed uoglio po' pe sopa.</l>
<l>E l' aute muode, che so' passa mille,</l>
<l>Chi contare le ppò, foglia mia cara?</l>
<l>E a quanta cose tu sì bona e rara</l>
<l>So' cchiù che non agg' io 'n capo capille.</l>
<l>Non trattammo nuie mone a la menesta</l>
<l>Quant' ogne nfronda toia è saporita:</l>
<l>Ma cauda posta 'ncoppa daie la vita</l>
<l>A no vruognolo quanto a na rapesta.</l>
<l>L' ammennola la pisa chi vò fare</l>
<l>L' uoglio, ch' è tanto buono e tanto doce;</l>
<l>E co na fronna toia po' se concoce</l>
<l>A la cennera iutala a atterrare.</l>
<l>A na fronnella de sse toie chiatta</l>
<l>Li Resinare bello allegramente</l>
<l>Pe cchiù nce 'ncannarire assai la gente</l>
<l>La manteca nce spanneno e la nnatta.</l>
<l>E chi vò fa' tanto no porcaglione</l>
<l>Pe 'ngrassare la casa tutto l' anno,</l>
<l>Sse belle frunne toie le va scaudanno</l>
<l>Ed a lo puorco fa lo veverone.</l>
<l>Ma chi dirrà le grolie de lo turzo</l>
<l>Che a chi l' ha 'n canna dà tanta preiezza?</l>
<l>Ed io perché durasse sta docezza</l>
<l>No cuollo vorria ave' cchiù de lo sturzo.</l>
<l>Cuotto è de spanto, fatto a ogne manera</l>
<l>(Bene mio, ca le deta me n' allicco!) :</l>
<l>Buono è co l' uoglio e lo fenucchio sicco,</l>
<l>Ma co la carne, po', porta bannera.</l>
<l>Se crudo po' lo vuoie manciare tu,</l>
<l>Monnalo, e si non passa accossì ghianco,</l>
<l>Che me pozza afferra' doglia de scianco,</l>
<l>Le provole de Sessa a buoine cchiù.</l>
<l>Chi l' appetito ha già mannato a Chiunzo</l>
<l>Pe lo recopetare isso se fa</l>
<l>N' agliata co no turzo, e dapo' sta</l>
<l>Che quase affé se manciarria no strunzo.</l>
<l>E chi non pò caca' (co leverenzia) ,</l>
<l>Monnato ch' isso s' ha no turzo a posta,</l>
<l>E se lo mette arreto pe sopposta,</l>
<l>No' le face veni' la sconcorrenzia?</l>
<l>Co zuccaro chi è stritto de lo pietto</l>
<l>Lo taglia a felle e mette a la serena,</l>
<l>Po' lo zuco se piglia e chella pena</l>
<l>Le passa, ed isso s' auza da lo lietto.</l>
<l>Ed a sso muodo puro accossì fatto</l>
<l>Fa passa' lo catarro co la tossa,</l>
<l>E 'n frutto leva n' ommo da la fossa</l>
<l>E bello te lo fa sanato affatto.</l>
<l>Fi' a li streppune puro songo buone,</l>
<l>Tritate, pe galline e paparelle,</l>
<l>Porsì pe galle d' Innia ed anatrelle,</l>
<l>Ma pe coniglie so' cosa de truone.</l>
<l>'N frutto de te non se ne ietta niente,</l>
<l>Foglia, figlia de st' arma e de sto core</l>
<l>De ste belle padule grolia e 'nore,</l>
<l>De Napole li sfuorgie e compremiente.</l>
<l>Pe te sempe sciorisce e se fa berde</l>
<l>La grolia a sta cetate, ed è felice;</l>
<l>E pe avantarla no grann' ommo dice</l>
<l>Che per fredda stagion foglia non perde.</l>
<l>Haie sottacoscia tu la voira secca,</l>
<l>Dove tiene li passare po' alluoggie</l>
<l>Trammontana, ed assaie cacce cchiù sfuorgie</l>
<l>Quann' essa sciocca ed ogn' auta erva secca.</l>
<l>Scerocco non te pò, né Miezo iuorno,</l>
<l>Né Levante o Ponente te fa guerra,</l>
<l>Né Sirio ardente te fa danno 'n terra,</l>
<l>Né Cinzia, o cresca o ammancale lo cuorno.</l>
<l>Stia Apollo 'n Sagettario o a la Valanza,</l>
<l>'N Crapecuorno, 'n Acquario o a lo Lione,</l>
<l>Ca sempe, comme quanno è a lo Montone</l>
<l>Staie verde, e ce segnifeche speranza.</l>
<l>Li vruoccole spicate daie lo vierno,</l>
<l>Cossì la primmavera, e nce daie tu</l>
<l>La 'state vroccolille a buoine cchiù,</l>
<l>Cchiù ghianche de li rise de Salierno.</l>
<l>Bene mio caro, e che nce daie l' autunno?</l>
<l>Pe la docezza io squacquareio, aimé!</l>
<l>Ogne nturzo ch' è gruosso quanto a me,</l>
<l>Cose che fanno ascievoli' lo munno.</l>
<l>Tu avanze le rrapeste e le rradice,</l>
<l>Le lattuche, l' aiete e le scarole,</l>
<l>E tutte l' erve che lo munno vòle,</l>
<l>O de l' uorte de Napole fenice.</l>
<l>Oie te cede, s' io non so' chiafeo,</l>
<l>Chi toccanno la terra pigliaie forza,</l>
<l>Pocca tu, posta 'n terra, caccie torza,</l>
<l>De le padule meie noviello Anteo.</l>
<l>Con tico affé perdea tutti li vante</l>
<l>Chi a l' Itra scapozzaie tanta cocozze</l>
<l>Se tagliava de te le catarozze,</l>
<l>Ca p' ognuna ne sguiglie tu millante.</l>
<l>Si Gerïone, nfra le storie antiche,</l>
<l>Tre capo avette int' a no fusto sulo,</l>
<l>Ch' io pozza deventare no cuculo</l>
<l>Si n' haie cchiù capo tu che so' formiche.</l>
<l>Bene mio, foglia mia, gioia mia bella,</l>
<l>Smiraudo de la terra prezïuso,</l>
<l>Ch' io stia spennato cchiù de no zelluso</l>
<l>Si tu de sse padule non sì stella.</l>
<l>Si 'n Cielo de manciare se nce ha boglia,</l>
<l>O si se mancia llà, a li Campe Aulise,</l>
<l>Io 'nguaggio co chi vò ciento tornise</l>
<l>Ca non se ce mancia auto si non foglia.</l>
<l>E se la foglia fosse stata antica</l>
<l>Cierto ca Giove se ne 'ncoronava,</l>
<l>E le fronne de cèrcola lassava</l>
<l>Pe faresella cchiù cara ed ammica.</l>
<l>E de Parnaso Apollo a chillo monte</l>
<l>De lauro no, de foglia starria cinto,</l>
<l>Ed Ercole dapo' c' avette vinto</l>
<l>Puro de foglia se cegnea la fronte.</l>
<l>Né Benere sarria stata corriva</l>
<l>E la mortella soia avria lassata;</l>
<l>E avriano pe la foglia abbannonata</l>
<l>Bacco la vita e Pallade l' aoliva.</l>
<l>Viato me se Apollo 'n Alecona</l>
<l>Farrà ch' io puro trïonfante stia</l>
<l>Ed aggia 'ntuorno a chesta capo mia</l>
<l>De sta foglia torzuta na corona.</l></lg>
</div2>
</div1>
<div1>

<head>CORDA NONA</head>
<div2>
<head>1</head>
<p>Ad Ammore</p>

<lg><l>Dimme, Ammore, scucce–muccio,</l>
<l>Masto Muccio,</l>
<l>Nonnatura, doletura,</l>
<l>Comme tu li core arruote</l>
<l>E le sbuote</l>
<l>Cchiù de 'nciarmo e de fattura?</l>
<l>Comme tu, scazzamaoriello,</l>
<l>Cecatiello,</l>
<l>Tanto puoie e tanto faie?</l>
<l>Comme tu spare ssa frezza?</l>
<l>Co destrezza</l>
<l>A no core comme daie?</l>
<l>Tu na vota non ce vide,</l>
<l>Comme accide?</l>
<l>Comme n' arma tu sbennigne?</l>
<l>Quanno tire e po' faie tuffe,</l>
<l>Comme affuffe,</l>
<l>Comme curre e te ne sbigne?</l>
<l>O quaccuno me pò dire</l>
<l>Pe fuire</l>
<l>Ca tu puorte chesse ascelle:</l>
<l>Ma pe cogliere deritte</l>
<l>Comme affitte,</l>
<l>Quanno spare, sse frezzelle?</l>
<l>Tu legate puorte l' uocchie:</l>
<l>Comme arruocchie</l>
<l>E li core ne cottìje?</l>
<l>Chessa pezza fuorze è acchiare</l>
<l>Che straspare</l>
<l>Pocca tanto tu cappìje?</l>
<l>Creo ca figne essere nato</l>
<l>Tu cecato,</l>
<l>E baie nudo e senza niente</l>
<l>Pe cerca' l' arme a l' ammante</l>
<l>Co li chiante,</l>
<l>Comme fanno li pezziente.</l>
<l>O te 'nfigne no nennillo</l>
<l>Ch' a no strillo</l>
<l>Vuoie ch' uno t' accarizza?</l>
<l>Ma 'ngrannuto nce stroppìje,</l>
<l>Va', che scrìje,</l>
<l>Che na funa te scapizza!</l>
<l>Ah, ca tu non me nce cuoglie</l>
<l>A ssi 'mbruoglie!</l>
<l>Marramao, ne so' scappato!</l>
<l>Te credìje quann' era anchione,</l>
<l>Babbïone:</l>
<l>Ma mo so' matricolato.</l>
<l>Io piatà de te n' aveva,</l>
<l>Ne chiagneva,</l>
<l>Nfi' che 'ntraie dinto a lo bisco:</l>
<l>Ma tu po' me sbennegnaste,</l>
<l>Smafaraste,</l>
<l>E a fa' peo sempr' iere frisco.</l>
<l>E quann' io regnolïava,</l>
<l>Spiretava</l>
<l>Pe bedere Cecca mia</l>
<l>Tanno bello tu redive,</l>
<l>Ca vedive</l>
<l>Ch' io moreva, arrasso sia!</l>
<l>Bella cosa: va' t' avanta</l>
<l>Ch' a millanta</l>
<l>Core faie la cannavola!</l>
<l>Va' 'mpapocchia a chi vuoie tu,</l>
<l>Ch' io maie cchiù</l>
<l>'Ncapparraggio a ssa tagliola.</l>
<l>Già te saccio e te canosco,</l>
<l>Non me 'nfosco,</l>
<l>Non me 'ncanto cchiù a ssi chiante:</l>
<l>Va' 'n gattimma quanto saie,</l>
<l>Niente faie,</l>
<l>Perché cchiù non songo ammante!</l></lg>
</div2>
<div2>

<head>2</head>
<p>A Scatozza Le grolie de Carnevale</p>

<lg><l>O bella Cerere</l>
<l>Ch' abbutte e satore</l>
<l>Chi abbrammato 'n cuorpo sta,</l>
<l>Viene co frateto,</l>
<l>Bacco docissemo,</l>
<l>Che li core alliegre fa.</l>
<l>No' a 'ncoronareme</l>
<l>De spiche o d' ellare,</l>
<l>Io ve cerco, 'n grazia, no,</l>
<l>Ma chiste guoffole</l>
<l>Venite a 'nchireme,</l>
<l>Ca manciare io voglio mo.</l>
<l>Cerriglio sbrènneto</l>
<l>Che co lo sciato</l>
<l>Li manciune abbutte tu,</l>
<l>Non voglio dicere</l>
<l>Quanta fai scorrere</l>
<l>Fontanelle a buoine cchiù.</l>
<l>Si è pe laudarete</l>
<l>De le gran fraveche,</l>
<l>Lo penziero mio non è,</l>
<l>Né de le cammare</l>
<l>Che stare pòtece</l>
<l>Ogne Prencepe, ogne Re.</l>
<l>Non de li guattare,</l>
<l>Che Furie pareno,</l>
<l>Ch' a lo 'nfierno dinto so':</l>
<l>Lo fuoco attizzano,</l>
<l>Li spite votano,</l>
<l>E menestrano dapo'.</l>
<l>Né di chi sperciano</l>
<l>Le butte a furïa</l>
<l>O di chi lo cunto fa,</l>
<l>Né de chi a tavola</l>
<l>Mente se mazzeca</l>
<l>A cantare bello sta.</l>
<l>Ma sulo avantete</l>
<l>De chella lagrema</l>
<l>Pe chi, aimé, sospiro, sì,</l>
<l>De lo Posileco,</l>
<l>Grieco ed asprinio,</l>
<l>Che le butte n' hai perzì.</l>
<l>De le bonisseme</l>
<l>De trippa tenere</l>
<l>Tïanella che fai tu,</l>
<l>De carne e bruoccole</l>
<l>Pignata e càccave</l>
<l>Bene mio, dammenne, su.</l>
<l>Chelle pallottole</l>
<l>Saporitesseme</l>
<l>Quanto gusto danno a me!</l>
<l>E chillo fecato</l>
<l>Zoffritto sapeme</l>
<l>Cchiù de mele doce affé.</l>
<l>Addove, o gnuoccole,</l>
<l>E bui de Cagliara</l>
<l>Maccarune io lasso mo?</l>
<l>E chille fecate</l>
<l>Co rezze e laoro</l>
<l>Che de st' arma core so'?</l>
<l>Chille peduzzole</l>
<l>Che se 'ngorfisceno</l>
<l>Pe 'nzalata, e 'ncoppa nc' è</l>
<l>Menta e cetrangolo,</l>
<l>Pepe e garuofane,</l>
<l>Che ne pò mancia' no Re.</l>
<l>Ma comme scòrdome,</l>
<l>Chiafeo !, de dicere</l>
<l>Pe chi auzato a tanto sì?</l>
<l>Ed è ssa grolïa</l>
<l>Perché a sse cammare</l>
<l>Carnevale nce nasci'.</l>
<l>Carnevale saporito,</l>
<l>Core bello, viene ccà,</l>
<l>Tu che puorte chisso spito</l>
<l>Che de puorco carne nge ha:</l>
<l>Viene, defrescame</l>
<l>'Nnante ched escame</l>
<l>St' arma, oimé, ca more già.</l>
<l>Chi pò mai de te contare</l>
<l>Le grannizze quanto so'?</l>
<l>Cchiù che arena non c' è a mare</l>
<l>O a Natale li crò–crò:</l>
<l>So' tanta, affécola,</l>
<l>Che se strasecola</l>
<l>Chi penzare mai nce vò.</l>
<l>Lasso stare li piacire</l>
<l>Che pigliare nce fai tu:</l>
<l>E de mascare vestire</l>
<l>Co sona' lo zucchezù,</l>
<l>E ghi' pe Napole</l>
<l>Sautanno scapole</l>
<l>Co chirchiette e trunchetrù.</l>
<l>E l' abballe e le 'ntrezzate</l>
<l>Da spantare nfi' a no Re,</l>
<l>E li saute spertecate,</l>
<l>Lo gridare: “Allé, allé”,</l>
<l>E dire: “Vùsciolo !”,</l>
<l>“Te' 'n capo!” e “Frùsciolo !”</l>
<l>“Vì ca l' haie!”, che gusto ch' è.</l>
<l>Lo tirare d' ova pente,</l>
<l>De cetrangola perzì,</l>
<l>P' ogne banna che se sente,</l>
<l>Dove vai tutto è cossì.</l>
<l>E si n' hai 'spriceto</l>
<l>Pede solliceto</l>
<l>Zuppo zuppo 'nfuso sì.</l>
<l>Co la facce uno d' angresta</l>
<l>Va cantanno: “Ià, ià, ià”;</l>
<l>N' auto 'mmano ha na rapesta</l>
<l>Ch' a le spalle coglie e dà;</l>
<l>N' auto saiettola</l>
<l>Pare, e na pettola</l>
<l>Ad appennere te va.</l>
<l>Autre danno co pelliccie</l>
<l>Che de paglia chiene so',</l>
<l>E a le spalle, si n' alliccie,</l>
<l>Na vessica siente po';</l>
<l>E bide scennere</l>
<l>Chiena de cennere</l>
<l>Na saccocciola dapo'.</l>
<l>Lo sonare de tielle,</l>
<l>La campana tucche–tu,</l>
<l>Lo sautare de zitelle</l>
<l>E lo dicere: “Sciù, sciù”,</l>
<l>Quann' uno tegneno</l>
<l>E te lo pegneno</l>
<l>Brutto comme a no cucù.</l>
<l>Lo bede' da piccerille</l>
<l>Chella rota che se fa:</l>
<l>Uno canta, e cchiù de mille</l>
<l>Fanno po': “Pernovallà”.</l>
<l>E attuorno vòtano,</l>
<l>Sautano e sbotano</l>
<l>Le grastolle co sona'.</l>
<l>Lo bedere pe na via</l>
<l>Na catubba che gusto è!</l>
<l>Uno fa: “Cierne Lucia”,</l>
<l>N' auto dice: “Vucce hè”;</l>
<l>E si sternutano</l>
<l>Cossì salutano:</l>
<l>“Malatia, crepate a te”.</l>
<l>Canta po' Masto Roggiero,</l>
<l>Ch' è bestuto da Uccialì,</l>
<l>N' auto vene da quartiero,</l>
<l>E responne isso perzì.</l>
<l>E tanto cantano</l>
<l>Che tutte spantano,</l>
<l>E te laudano accossì.</l>
<l>Ma che serve sto parlare?</l>
<l>Chi sì tu se sape già,</l>
<l>E che faccence abbottare</l>
<l>Comme a ruospe già se sa:</l>
<l>Chi la penurïa</l>
<l>Leva, ed a furïa</l>
<l>Buono sbattere nce fa.</l>
<l>Quanno viene e puorte grassa</l>
<l>Che contento nce dai tu,</l>
<l>Tanno ognuno abbotta e 'ngrassa,</l>
<l>Mancia e sguazza a buoine cchiù;</l>
<l>E nfra li strepete</l>
<l>De spite e tripete</l>
<l>Suono mai cchiù bello fu.</l>
<l>Tu nce dai le ghielatine</l>
<l>Che 'n vederle io squaglio, aimé,</l>
<l>Voccolare e pettorine</l>
<l>Che songo arma e core a me;</l>
<l>Saucicce e rosole</l>
<l>Che maie io pòsole</l>
<l>S' abbottato non so' affé.</l>
<l>Chillo bello sango cuotto,</l>
<l>Le stigliole, aimé, che so'?</l>
<l>Chillo appriesso, ch' è biscuotto</l>
<l>Si a lo spito puosto è po':</l>
<l>Chi tanto fàcence?</l>
<l>Chi tanto dàcence?</l>
<l>Carnevale, dillo mo.</l>
<l>Colarine e sanguinacce,</l>
<l>Lo pane unto che se fa,</l>
<l>Bene mio ! e li migliacce</l>
<l>Pe chi st' arma se desfà:</l>
<l>Tu sulo puortece</l>
<l>E tu confuortece</l>
<l>Co na grassa libertà.</l>
<l>Sorzetare a chillo sciauro</l>
<l>De li vientre se senti'</l>
<l>Chisto core, e da lo lauro,</l>
<l>Fecatielle, a bui scegli'.</l>
<l>De cheste grazïe</l>
<l>E cchiù nce sazïe,</l>
<l>Carnevale, tu perzì.</l>
<l>Chille belle pïattune</l>
<l>Zippe zippe a buoine cchiù</l>
<l>De lasagne e maccarune</l>
<l>Chi le dace si non tu?</l>
<l>Aimé ca 'nziecolo</l>
<l>Vao e strasecolo,</l>
<l>Che mai ommo a tale fu.</l>
<l>Vienetenne, o core mio,</l>
<l>No' me fa' sperire, oh, oh,</l>
<l>C' apre canna lo golìo,</l>
<l>Già me 'ntenne e fa: “Cò–cò”.</l>
<l>Viene, consolame,</l>
<l>Sti diente ammolame,</l>
<l>Ca 'ngorfire io voglio mo.</l></lg>
</div2><div2>

<head>3</head>
<p>A Cola Facce–cuotto</p>
<p>Le laude de li maccarune</p>

<lg><l>Prencepessa,</l>
<l>Monarchessa,</l>
<l>De Proserpena gran mamma,</l>
<l>Co le penne</l>
<l>Vienetenne,</l>
<l>Ca chest' arma mia te chiamma.</l>
<l>Co dui zumpe</l>
<l>Viene, scumpe,</l>
<l>O Reggina de le spiche;</l>
<l>Si lo Cielo,</l>
<l>Si lo ielo</l>
<l>Te ne arrasse da formiche.</l>
<l>Mone ch' io</l>
<l>No golìo</l>
<l>Aggio 'n cuorpo che me scanna</l>
<l>De cantare,</l>
<l>De laudare</l>
<l>Chille ch' énchieno sta canna,</l>
<l>Tu conforta,</l>
<l>(Vì ca 'mporta!)</l>
<l>Damme aiuto, o bella, mone,</l>
<l>Ch' io già canto</l>
<l>Lo gra' spanto</l>
<l>De lo bello maccarone.</l>
<l>Na zetella</l>
<l>Ionnolella,</l>
<l>Addorosa de migliaccio,</l>
<l>La farina</l>
<l>Cerne e affina</l>
<l>Pe la panza de setaccio.</l>
<l>Chella rota</l>
<l>Che la vota,</l>
<l>Tappa tappa, n' è la chiave:</l>
<l>Essa avanza,</l>
<l>Chella ddanza</l>
<l>De le sfere cchiù soave.</l>
<l>La trommetta</l>
<l>L' arma 'nfetta</l>
<l>De no core che guerreia,</l>
<l>Ma lo suono</l>
<l>È cchiù buono</l>
<l>De quann' uno grammoleia.</l>
<l>Lo susurro</l>
<l>De tammurro</l>
<l>Fi' a la morte l' ommo porta,</l>
<l>Ma sentire</l>
<l>Lo bollire</l>
<l>De caudara te conforta.</l>
<l>Fu avantato</l>
<l>Ca 'mmentato</l>
<l>Arcomede no munn' appe:</l>
<l>Cchiù è de spanto</l>
<l>E de vanto</l>
<l>Chi sto 'nciegno fare sappe.</l>
<l>Chillo sicco</l>
<l>No palicco,</l>
<l>Si nce pienze, t' arreduce:</l>
<l>Co la massa</l>
<l>Chisto 'ngrassa</l>
<l>De li muorze belle duce.</l>
<l>O sbrannure,</l>
<l>O signure,</l>
<l>Maccarune belle care,</l>
<l>Chisto core</l>
<l>Che se more</l>
<l>Vui potite sorzetare.</l>
<l>Belle ianche,</l>
<l>Vranche a branche</l>
<l>Da lo 'nciegno quann' ascite,</l>
<l>S' a no panno</l>
<l>Spase v' hanno</l>
<l>La via lattea mme parite.</l>
<l>Si sospise</l>
<l>Véove appise</l>
<l>A le canne, st' arma dice:</l>
<l>“Vui, o belle,</l>
<l>Le trezzelle</l>
<l>Me parite de Bernice”.</l>
<l>Si vui spase</l>
<l>A le spase</l>
<l>State, e scise da la canna,</l>
<l>Vui passate,</l>
<l>Avanzate</l>
<l>La corona d' Arïanna.</l>
<l>Quanno pone</l>
<l>Belle e buone</l>
<l>A na carta uno ve lega,</l>
<l>In pesare</l>
<l>A me pare</l>
<l>La valanza de l' Astrega.</l>
<l>L' ommo vene</l>
<l>Pe gran bene</l>
<l>A trovarve: o gran trasoro!</l>
<l>Ped averve,</l>
<l>Possederve,</l>
<l>Cagna e sprezza pe nfi' a l' oro.</l>
<l>Nc' è quaccuno</l>
<l>Che dïuno</l>
<l>Non potenno de vui stare,</l>
<l>Senza 'nfenta</l>
<l>Se contenta</l>
<l>Fi' a le brache de 'mpignare.</l>
<l>Sango mio,</l>
<l>Gran golìo,</l>
<l>De sta vita arce–patrune,</l>
<l>Io speresco,</l>
<l>'Scievolesco</l>
<l>De provarve, o maccarune.</l>
<l>Si ve trovo,</l>
<l>Si ve provo,</l>
<l>Che gran gusto me ne piglio!</l>
<l>Si ve gliotto</l>
<l>Me n' abbotto,</l>
<l>De docezza me squaquiglio.</l>
<l>S' io non tocco</l>
<l>Vui, me 'ncrocco,</l>
<l>Io non pozzo arrecoiare:</l>
<l>Me consummo,</l>
<l>Väo 'n fummo,</l>
<l>No' lo pozzo sopportare.</l>
<l>De ianchezza,</l>
<l>Tennerezza,</l>
<l>Le recotte vui passate;</l>
<l>De sbrannore,</l>
<l>De sapore</l>
<l>Li migliaccie nne 'ncacate.</l>
<l>L' ammra bella,</l>
<l>Ionnolella,</l>
<l>Tira paglia, è cosa vecchia!</l>
<l>No pïatto</l>
<l>De vui fatto</l>
<l>Mille core ne scervecchia.</l>
<l>Li Segnure</l>
<l>'Mperature</l>
<l>Quanno 'n tavola non v' hanno</l>
<l>So' sperute,</l>
<l>So' spedute,</l>
<l>E lo trivolo ne fanno.</l>
<l>Addormenta</l>
<l>Lenta e spenta</l>
<l>Co lo canto la Serena:</l>
<l>Cchiù gostuse</l>
<l>L' uocchie ha chiuse</l>
<l>Chi de vui la panza ha chiena.</l>
<l>Calamita</l>
<l>Tira ardita</l>
<l>L' aspro fierro da llà 'ntuorno:</l>
<l>Maccarune,</l>
<l>Li manciune</l>
<l>Vui tirate notte e ghiuorno.</l>
<l>A l' addore</l>
<l>No Signore</l>
<l>Nce iarrà, de musco, a caso:</l>
<l>Vui tirate</l>
<l>L' abbrammate</l>
<l>Comme a bufara pe naso.</l>
<l>Disse: “Io moro</l>
<l>D' aver' oro !”</l>
<l>Mida, e l' ebbe a li premmune:</l>
<l>Sarria vivo,</l>
<l>Lo corrivo,</l>
<l>Se magnava maccarune.</l>
<l>Giove mio,</l>
<l>Sto golìo</l>
<l>C' appe Mida a lo toccare,</l>
<l>Ah, fa' tune</l>
<l>Maccarune</l>
<l>Quanto tocco deventare!</l>
<l>Fa', gran Giove,</l>
<l>Si te move</l>
<l>Lo pregare a 'passïone,</l>
<l>Si Narciso</l>
<l>'N sciore è ammiso,</l>
<l>Ch' io deventa maccarone.</l></lg>
</div2>
<div2>

<head>4</head>
<p>A Cecca</p>
<p>La catubba</p>

<lg><l>Ferma, su, Masto Paziezo,</l>
<l>Ccà facimmo na Lucia!</l>
<l>E se mecca strunzo 'mmiezo</l>
<l>A lo ghire pe la via:</l>
<l>Vide Zoza, ca sta lesta</l>
<l>Pe bederce, a la fenesta.</l>
<l>Vecco llà Grannizia e Lella,</l>
<l>Ciulla, Perna e Carmosina,</l>
<l>Margarita e Porzïella,</l>
<l>Rosa, Cianna e Fragostina,</l>
<l>E ciento aute fresche e grasse</l>
<l>Regginelle de vaiasse.</l>
<l>Ma nfra tutte ecco llà Cecca,</l>
<l>Che de st' arma sola è core;</l>
<l>Né cod essa se nce mecca</l>
<l>Cocetrigna a lo sbrannore,</l>
<l>Perché avanza co na cera</l>
<l>De bellizze nfi' a Meggera.</l>
<l>Li capille curte e ricce,</l>
<l>'Ncrespatielle, a sciuocche fatte,</l>
<l>Iunne cchiù de li pasticce,</l>
<l>Danno a tutte schiacche matte:</l>
<l>E resta' fanno confusa</l>
<l>Co le trezze soie Medusa.</l>
<l>Chillo fronte stralucente</l>
<l>Pe chi tutto abbampo ed ardo</l>
<l>È cchiù lustro e resbrannente</l>
<l>De na cótena de lardo;</l>
<l>So' l' aurecchie ianche e belle,</l>
<l>Cinco deta longarelle.</l>
<l>So' le ciglia, o belle cose!</l>
<l>Né chist' è cunto dell' uorco:</l>
<l>Ca deritte so', pelose</l>
<l>Comme a setole de puorco;</l>
<l>So' le chiocche 'ncafutate</l>
<l>Comme a boccola spennate.</l>
<l>Ma de l' uocchie chi contare</l>
<l>Pò li lampe e l' auto riesto?</l>
<l>Si è pe chesso, ognuno pare</l>
<l>Pertusillo de no tiesto;</l>
<l>Le parpetole so' pone</l>
<l>Scarnatelle, ma so' bone.</l>
<l>Chillo naso sproffilato,</l>
<l>Auto a cuollo e moccusiello,</l>
<l>Si be' è luongo e sta 'ncriccato</l>
<l>Dace a tutte gran martiello;</l>
<l>E facenno no sternuto</l>
<l>Dà no chiarfo pe trebbuto.</l>
<l>Doi saucicce saporite</l>
<l>So' li lavre tostarielle</l>
<l>E na 'nzerta so' d' antrite</l>
<l>Chille diente grossarielle;</l>
<l>Ed è tanto la vocchella,</l>
<l>Quanto cape na panella.</l>
<l>Chella facce ianca e rossa,</l>
<l>De colure 'mpetenata,</l>
<l>'Nforchia n' arma into na fossa,</l>
<l>Ma de guste conzolata:</l>
<l>E nce pare a sto paiese</l>
<l>Mascarella ferrarese.</l>
<l>Tene ianche doie zizzelle</l>
<l>Che ne 'ncaca a Galïone:</l>
<l>Si se move o fa squasille</l>
<l>Fanno 'mpietto tordeglione:</l>
<l>E le ppuoi tenere 'mbraccia</l>
<l>Comme a bertola o vesaccia.</l>
<l>So' doi ronche le bracciolle</l>
<l>Da stronca' le pene meie:</l>
<l>Chelle ddeta corte e molle,</l>
<l>Le manzolle (aimé, ched èie?)</l>
<l>So' retonne e 'mmessicchiate</l>
<l>Comme a provole 'mmorrate.</l>
<l>Belle coscie have, e sottile,</l>
<l>Gamme corte, tonne e grosse:</l>
<l>So' li piede po' gentile,</l>
<l>Si be' mostano assai l' osse;</l>
<l>E le scarpe so' attillate</l>
<l>Dece punte e sgavigliate.</l>
<l>Dove lasso lo ventrillo?</l>
<l>Zitto, aimé, ca so' 'gnorante!</l>
<l>Strunzo arreto ! A sto tantillo</l>
<l>Non passammo tanto 'nnante,</l>
<l>Che quaccuno, arrasso sia,</l>
<l>Me 'ncantasse Cecca mia.</l>
<l>Su, Paziezo, de cchiù sciorte</l>
<l>Sona mo ch' io sauto e canto:</l>
<l>Fa' catubba e sona forte,</l>
<l>Fa' ch' ognuno n' aggia spanto.</l>
<l>Vì sti saute e repolune?</l>
<l>Siente appriesso ste canzune:</l>
<l>Chi vedere vò lo sciore,</l>
<l>Lo sbrannore</l>
<l>De la Loggia e de la Zecca;</l>
<l>Chi vedere vò la vera</l>
<l>Primmavera,</l>
<l>Lassa tutte e vega Cecca,</l>
<l>Cecca mia,</l>
<l>Ca non dico la boscia.</l>
<l>O Lucia, ah Lucia,</l>
<l>Lucia, Lucia mia,</l>
<l>Stienne sso musso e nzeccate ccà!</l>
<l>Vide sto core ca 'ngrossa, ca sguazza,</l>
<l>Auza sso pede ca zompo, canazza!</l>
<l>Cucherecù,</l>
<l>Zompa mo su!</l>
<l>Vecco ca sauto, ca giro, ca zompo:</l>
<l>'Nnante che scompo</l>
<l>Zompa, Locia, ch' addanzo io da ccà!</l>
<l>Tuba catubba e nanïa nà!</l>
<l>Si tu isse camminanno,</l>
<l>Revotanno</l>
<l>Da la Lecca nfi' a la Mecca,</l>
<l>Tu bellizze propio maie</l>
<l>Trovarraie</l>
<l>Che 'mparaggio stiano a Cecca,</l>
<l>Cecca mia,</l>
<l>E non dico la boscia.</l>
<l>O Lucia, ah Lucia,</l>
<l>Lucia, Lucia mia,</l>
<l>Cotognì, cotognì, cotognià!</l>
<l>Vide chest' arma ca scola, ca squaglia,</l>
<l>Tiente, ca passo, sautanno, na quaglia!</l>
<l>Cucherecù,</l>
<l>Sauta mo su!</l>
<l>Vecco ca sauto, ca torno, ca roto,</l>
<l>Vì ca mme voto:</l>
<l>Sauta, Lucia, ca zompo io da ccà!</l>
<l>Uh, che te scuosse, e pernovallà!</l>
<l>Ceda a Cecca ogne zetella</l>
<l>Cianciosella,</l>
<l>Né cod essa se nce mecca;</l>
<l>Ceda 'n frutto ogne baiassa,</l>
<l>Perché passa</l>
<l>De bellizze a tutte Cecca,</l>
<l>Cecca mia,</l>
<l>E non dico la boscia.</l>
<l>O Lucia, ah Lucia,</l>
<l>Lucia, Lucia mia,</l>
<l>Cocozza de vino bona me sa!</l>
<l>Vide, canella, ca tutto me scolo,</l>
<l>Tiente, ca corro, ca roto, ca volo!</l>
<l>Cucherecù,</l>
<l>Rota mo su!</l>
<l>Vecco ca roto, ca corro, ca giro,</l>
<l>Vì ca sospiro:</l>
<l>Rota, Lucia, ca scompo mo ccà!</l>
<l>'Ngritta, ca 'ngritta, e cuccarasà!</l></lg>
</div2>
</div1>
<div1>
<head>CORDA DECEMA</head>
<div2>
<head>1</head>
<head>Sciabbacche pe la morte de Cecca</head>
<div3>
<head>Le besiune</head>
<head>Sciabbacco primmo</head>

<lg><l>Stracquato de lo chiagnere a selluzzo</l>
<l>C' avea tutta na notte quase fatto,</l>
<l>Me sentea messè Paolo già pe l' uocchie,</l>
<l>Quann' io diciette: “O Ammore, ecco, no puzzo</l>
<l>Devacato de chianto aggio, che schiatto;</l>
<l>Né nsaccio comme asci' da sti 'mpapuocchie.</l>
<l>Tu che li core arruocchie</l>
<l>Zampane da sto pietto pe doie ore</l>
<l>Lo chianto e lo dolore,</l>
<l>Mente st' uocchie appapagno e piglio suonno.</l>
<l>Conzolame tu 'nzuonno,</l>
<l>Damme quacche contento 'n tanta pene,</l>
<l>Famme 'nzonna' quaccosa</l>
<l>De Cecca prezïosa,</l>
<l>Che fu de st' arma mia tormento e bene”.</l>
<l>Ma Ammore pe me fare cchiù dolere</l>
<l>Ste cose 'nzuonno faceme vedere:</l>
<l>N' asena vidde pascere a no prato,</l>
<l>Isce bellezza, cosa da stordire!</l>
<l>E ogn' uocchio c' avea 'n fronte te parlava.</l>
<l>Tann' io me tinne ricco e conzolato,</l>
<l>E nfra me stisso accommenzaie a dire</l>
<l>Ch' allora ogne trommiento mio scacava,</l>
<l>Perché segnefecava,</l>
<l>Ca l' aseno è anemale manzoeto,</l>
<l>C' avea d' ave' coieto:</l>
<l>Quann' eccote, le mozzeca na vespa</l>
<l>De l' allievo a na crespa:</l>
<l>Essa 'ncignaie a correre e arragliare,</l>
<l>A sautare le macchie,</l>
<l>A ghietta' cauce, e a l' utemo ghi' a dare</l>
<l>Dinto a no fuosso e se schiattaie, scur' essa!</l>
<l>Cossì la gioia mia fu cacavessa.</l>
<l>Cchiù 'nnanze po' na pecora vedette</l>
<l>Cacare 'mmiezo a l' erve tennerelle,</l>
<l>E nfi' a cinco o sei vote bè facette.</l>
<l>Io tanno pigliaie armo e disse: “Chella</l>
<l>Con cacarese, mo, m' ha dato signo</l>
<l>Ca fornuto è lo trivolo e lo sdigno,</l>
<l>E pace mme 'mprommette:</l>
<l>Ca comme aolive le cacate face,</l>
<l>E l' aoliva è la pace.</l>
<l>E lebrecanno bè, creo ca diceva</l>
<l>Ca bene me veneva.</l>
<l>Quann' eccote no lupo, arrasso sia,</l>
<l>Le dette a muorzo 'n canna:</l>
<l>Co li diente la scanna,</l>
<l>Po' se la 'ntorza 'ncuollo e se ne scria.”</l>
<l>Tanno chiagnette e disse: “O che sconfuorto,</l>
<l>Morta la gioia mia, so' puro io muorto !”</l>
<l>Dapo' vediette na vavosa a maro</l>
<l>C' avea le scarde soie tutte d' argiento,</l>
<l>E me chiammava co la coda a zinno.</l>
<l>Parea che de vederme avesse a caro,</l>
<l>Facea zumpe e correa comme a lo viento:</l>
<l>'N frutto, iocava che parea no ninno.</l>
<l>“Te', pesce, pesceninno”,</l>
<l>Io le diceva, ed essa tenea mente</l>
<l>Tutt' allegra e contente.</l>
<l>Io mo penzaie ca comme nasce e cresce</l>
<l>Dinto l' acqua lo pesce,</l>
<l>Cossì, mente so' st' uocchie mieie fontane,</l>
<l>Nfra lo chianto e lo sgusto</l>
<l>Me nasciarrà lo gusto.</l>
<l>Quanno apparette, aimé, no pesce–cane</l>
<l>E gliottijosélla: ed io comme a sommiero</l>
<l>Restaie, che parze llà cacapenziero.</l>
<l>Passo cchiù 'nnante e bedde a na chianura</l>
<l>Na coccovaia 'ncoppa a no frascone</l>
<l>Da mille aucielle attornïata 'ntuorno.</l>
<l>Lassata io mo da banna la paura</l>
<l>Deciette: “Auto non è sta visïone</l>
<l>Si non che io mo sopporta ogne taluorno</l>
<l>Comme essa fa sto scuorno,</l>
<l>Ed ogne pena mia la tenga a baia:</l>
<l>Perché la coccovaia</l>
<l>L' auciello è de la Dea tanto saputa,</l>
<l>E bbence co sta' muta”.</l>
<l>Quann' ecco Cuccopinto che ghiea a caccia</l>
<l>Pigliaie co na destrezza</l>
<l>Da no cuorno na frezza,</l>
<l>Tira a la coccovaia, e la scafaccia.</l>
<l>Chi da ccà, chi da llà fùino l' aucielle,</l>
<l>Sulo io fice chist' uocchie pisciarielle.</l>
<l>Cammino n' auto ppoco, quanno veo</l>
<l>'Scire da cierte prete na cocozza,</l>
<l>Crescere ed avanzare na gran pigna.</l>
<l>Diss' io: “Le prete, si non so' chiafeo,</l>
<l>So' li nzavaglie co chi st' arma tozza:</l>
<l>Sta cocozza ch' ad auto vola e sbigna</l>
<l>Ed a sciurire 'ncigna</l>
<l>Gusto sarrà che me vò da' la sciorte</l>
<l>Contra a la sgrata morte.</l>
<l>Lo berde ch' ogne fronna spaparanza</l>
<l>Me prommette speranza”.</l>
<l>Quanno ca veo annegreca' lo cielo,</l>
<l>E bennesenne Vòira,</l>
<l>Che mille vecchie scòira,</l>
<l>E seccala de botta co lo ielo.</l>
<l>Cossì a no punto, aimé, cadette 'n terra</l>
<l>Chi 'mprommetteva pace a tanta guerra.</l>
<l>Appriesso tengo mente, e beo na casa:</l>
<l>Io entro dinto ed ascio, a la cucina,</l>
<l>Che stea liccanno cénnera na gatta.</l>
<l>Pe bona sciorta llà non c' era vrasa,</l>
<l>Ca se l' avea pigliata na vecina:</l>
<l>Si be' ca nce stea llà na carta chiatta,</l>
<l>Arravogliata e fatta</l>
<l>Comme a na pizza. Chella mo, liccanno,</l>
<l>La venne scommoglianno</l>
<l>E nce trovaie n' anguilla arravogliata.</l>
<l>“Cecca 'mporva tornata! ,</l>
<l>Io disse. O core, vasa a chella fossa,</l>
<l>Ca la cennera porta</l>
<l>Cosa che po' conforta”.</l>
<l>Quanno a la gatta le rompette l' ossa</l>
<l>La cemmenera, che le dette 'ncuollo,</l>
<l>Ed io comme a premmone restaie muollo.</l>
<l>Saglio cchiù 'ncoppa e trovo no soppigno,</l>
<l>E sento che facea remmore granne</l>
<l>Rosecanno na soreca na noce.</l>
<l>Parea co l' uocchie me facesse signo</l>
<l>E me dicesse: “S' io mo pato affanne</l>
<l>Pe roseca' sta scorza, nc' è lo ddoce</l>
<l>Ccà dinto: e si mo nòce</l>
<l>A li diente la scorza, ecco ogne spìcole</l>
<l>M' enchiarrà sto vellicole”.</l>
<l>Tanno io penzaie comme dapo' lo tristo</l>
<l>Lo buono sempe è listo,</l>
<l>E bene cchiù 'n cient' anne che 'mmeza ora:</l>
<l>Quanno na gatta venne</l>
<l>Comme avesse le penne,</l>
<l>E se ne scervecchiaie, core de mora! ,</l>
<l>La soreca ch' a me dea gran confuorto:</l>
<l>Appe lo gusto mio l' Occaso a l' Uorto.</l>
<l>Vao pe no scaiantrone e scengo abbascio,</l>
<l>E beo na Ninfa, ianca a li vestite,</l>
<l>Che steva a mancia' nespola ammature.</l>
<l>Restaie 'ncantato, che pareva n' ascio.</l>
<l>Mille atte belle feceme e comprite,</l>
<l>Ridenno co chill' uocchie tutte ammure,</l>
<l>De st' arma scannature.</l>
<l>Io mo strasecolava e ghiea 'mbrodetto</l>
<l>Pe gusto e pe 'ntelletto,</l>
<l>Quann' ecco po' ca no' gliottìje deritto</l>
<l>No niespolo mmarditto:</l>
<l>O fosse stato aciervo, o che sacc' io,</l>
<l>L' annozzaie 'n canna. 'N frutto</l>
<l>Morze sùbbeto 'n tutto.</l>
<l>Quanto chiagniste, dillo, o core mio!</l>
<l>Né bastannome l' armo de lassarla</l>
<l>Penzaie co mico sempe de portarla.</l>
<l>Vecco ca sguardo, e beo no poco 'nnante</l>
<l>N' arvolo gruosso de sorva pelose:</l>
<l>Ed io a saglire sùbbeto me mise</l>
<l>Posata già la Ninfa a certe chiante,</l>
<l>Po' disse: “Io co no rammo de ste cose,</l>
<l>Che songo comme a n' oro, a li paise</l>
<l>Llà de li Campe Aulise</l>
<l>Pozz' i' securo, comme fece Anea</l>
<l>E l' arma de sta Dea</l>
<l>Ne zampo e ne la porto a chesta vita,</l>
<l>E la faccio comprita”.</l>
<l>Quanno na lava venne e ne cotteia</l>
<l>La Ninfa, e 'n quatto botte</l>
<l>La trasette a na grotte,</l>
<l>E l' arvolo, e a me appriesso, ne carreia.</l>
<l>Ma io 'ncoppa a la grotte me sarvaie:</l>
<l>Cossì pe la paura me scetaie.</l>
<l>Tu l' haie 'ntiso, o canzona:</l>
<l>Cecca è restata a chella grotte, aimé!</l>
<l>Chesto sulo tu penza:</l>
<l>Ca stanno d' essa senza</l>
<l>De chiagnere a selluzzo attocca a te,</l>
<l>E quanto 'n vita haie fatto co lo canto</l>
<l>'Ncoppa a la fossa mo fa' co lo chianto.</l></lg>
</div3>
<div3>

<head>Li iuramiente</head>
<head>Sciabbacco secunno</head>

<lg><l>Cecca mia, dove sì ? Comme haie potuto</l>
<l>Lassa' lo tata tuio e ghiretenne?</l>
<l>Chi pe bolare, aimé, te di' le penne?</l>
<l>Perché me lasse ccà comme a paputo,</l>
<l>Comme a strunzo peruto,</l>
<l>E te ne affuffe e baie a l' auto munno,</l>
<l>Schiaffannome de doglie a no spreffunno?</l>
<l>O te ne porta a mene, o vienetenne!</l>
<l>Vecco ca st' arma chiamma te a ciammiello:</l>
<l>Vienola, viene, o Cecca, a sautariello.</l>
<l>Ma co chi parlo, aiméne, e co chi strillo,</l>
<l>E che confuorto spero, e che farraggio,</l>
<l>Si be' arraglio comm' aseno lo maggio?</l>
<l>Lo sorece è 'ncappato a lo mastrillo:</l>
<l>Già chillo speritillo</l>
<l>È ghiuto a mitto e ccà non torna cchiù!</l>
<l>O Cecca mia, te n' allicciaste tu!</l>
<l>Ma s' auto fa' non pozzo, chiagnarraggio</l>
<l>Cecca, la morte toia a crepa–core,</l>
<l>Né cantarraggio maie, maie cchiù d' ammore.</l>
<l>Se canto cchiù d' ammore, o Cecca mia,</l>
<l>Me venga lo catarro e lo crastone,</l>
<l>O lo ciammuoiro come a caperrone.</l>
<l>Se canto cchiù d' ammore, arrasso sia,</l>
<l>Io de cravonchia stia</l>
<l>Chino fi' a l' uocchie, de mozzelle e grosse,</l>
<l>E vengame la pica co la tosse.</l>
<l>Se canto cchiù d' ammore, io sia vracone,</l>
<l>E pozza deventare nfra cient' anne</l>
<l>O n' ascio, o no vozzacchio, o varvaianne.</l>
<l>Se canto cchiù d' ammore, o Cecca bella,</l>
<l>Me pozza veni' 'n capo spennazzola</l>
<l>E scennere tre diente co na mola.</l>
<l>Se canto cchiù d' ammore, che la zella</l>
<l>Me venga, e l' arenella,</l>
<l>E pe cchiù doglia mia e pe desgusto</l>
<l>E freve e cacarella quanno è agusto.</l>
<l>Se canto cchiù d' ammore na parola,</l>
<l>Che mente io canto faccia lo sciabbacco</l>
<l>E me 'nzonna ogne notte parasacco.</l>
<l>Si canto cchiù d' ammore, o Cecca ammata,</l>
<l>Che sbattere me pozza l' uocchio 'ritto,</l>
<l>Ch' è lo 'nzegnale de lo core affritto.</l>
<l>Se canto cchiù d' ammore, na cacata</l>
<l>Faccia sbetoperata,</l>
<l>No cane nigro a l' azzïune meie,</l>
<l>E s' una non abbasta, siano seie.</l>
<l>Se canto cchiù d' ammore, fitto fitto</l>
<l>Pozza sto naso mio scola' de mucco</l>
<l>Senza ascia' moccaturo o stoiavucco.</l>
<l>Se canto cchiù d' ammore, o Cecca cara,</l>
<l>Ch' io pozza deventare no vavuso,</l>
<l>E quanno chiove io stia scauzo e 'n caruso.</l>
<l>Se canto cchiù d' ammore, ch' a migliara,</l>
<l>A tommola e a cantara,</l>
<l>Pe cchiù trommiente mieie e cchiù 'mpapuocchie,</l>
<l>Aggia e bottelle e piccinache a l' uocchie.</l>
<l>Se canto cchiù d' ammore, io stia rognuso</l>
<l>Lo vierno, ed aggia rosole e sperune,</l>
<l>E fridde sempe guaie e maccarune.</l>
<l>Se canto cchiù d' ammore, o bella Cecca,</l>
<l>Che nascere me pozza n' agliarulo,</l>
<l>O na scalogna 'n fronte, o no cetrulo.</l>
<l>Se canto cchiù d' ammore, ch' ogne zecca</l>
<l>Pe cuollo me se 'nzecca,</l>
<l>E sia cchiù tosta assaie che n' è l' ancunia,</l>
<l>E granne e grossa quanto na cestunia.</l>
<l>Se canto cchiù d' ammore, io sia cuculo,</l>
<l>Io sia cuccepannella, io sia cevettola,</l>
<l>O che na coda m' esca comme a pettola.</l>
<l>Se canto cchiù d' ammore, che n' aurecchia</l>
<l>Me pozza rosecare pe despietto</l>
<l>No sorece o na zoccola a lo lietto.</l>
<l>Se canto cchiù d' ammore, ch' io 'mbessecchia</l>
<l>Comme si felichiecchia</l>
<l>Manciato avesse, o vero totomaglia,</l>
<l>E 'ntorzare me pozza n' anguinaglia.</l>
<l>Se canto cchiù d' ammore, io maie stia nietto</l>
<l>De chianto, de dolore e de penziero,</l>
<l>De vrògnola, de gumme e de vrachiero.</l>
<l>Se canto cchiù d' ammore, ch' io me sosa</l>
<l>Co l' uocchie ogne matina 'mbessicchiate,</l>
<l>Co l' uocchie ogne matina arcescazzate.</l>
<l>Se canto cchiù d' ammore, fetenzosa</l>
<l>Me saccia, e no' addorosa,</l>
<l>La pettorina posta co la 'nnoglia</l>
<l>A no pignato ch' è de carne e foglia.</l>
<l>Se canto cchiù d' ammore, maie spicate</l>
<l>Pe me trova' se pozzano li vruoccole,</l>
<l>Né scarpe io aggia sane, e manco zuoccole.</l>
<l>Se canto cchiù d' ammore, aggia li ture</l>
<l>Che gliottere non pozza, ed aggia famma,</l>
<l>E stia senza manciare e co l' abbramma.</l>
<l>Se canto cchiù d' ammore, a sse chianure</l>
<l>Siano le torza scure;</l>
<l>Se canto cchiù d' ammore, me venga de sei rotola</l>
<l>No vruognolo, na guallara e na vozzola.</l>
<l>E 'n frutto, o Cecca mia, de st' arma sciamma,</l>
<l>Se voglio maie d' ammore cchiù cantare</l>
<l>Pozza deventare aseno e arragliare!</l>
<l>Trivoleia, o canzona:</l>
<l>Ma si volesse Ammore che cantasse,</l>
<l>Di' ca n' è tiempo cchiù de guste o spasse:</l>
<l>Ca Cecca mia se le pportaie cod essa,</l>
<l>Né li sospire miei so' quacche bessa.</l></lg>
</div3>
<div3>

<head>Trivolo vattuto</head>
<head>Sciabbacco terzo</head>

<lg><l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca cchiù, none, o maro te,</l>
<l>Ca Cecca è morta, oimé.</l>
<l>Perdiette quanto bene avea a sto munno</l>
<l>E so' restato già scuro e scontente,</l>
<l>E quanto cchiù me voto e sguardo a tunno</l>
<l>Tanto me trovo cchiù nigro e dolente.</l>
<l>Ma che spero de fa' si Cecca mia</l>
<l>È morta, arrasso sia?</l>
<l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane,</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca cchiù, none, o maro te,</l>
<l>Ca Cecca è morta, oimé.</l>
<l>Tanta è la doglia c' aggio a chisto pietto</l>
<l>Che m' ha fatto cchiù berde de fenucchio,</l>
<l>E m' ha reddutto a tale lo despietto</l>
<l>Che nudo e crudo sto comme a peducchio.</l>
<l>Ma peo starraggio, o maro mene, affritto,</l>
<l>Ca Cecca è ghiuta a mitto.</l>
<l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane,</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca, cchiù, none, o maro te,</l>
<l>Ca Cecca è morta, oimé.</l>
<l>Da chisto munno Cecca ha già barato</l>
<l>E chiuse pe la porva ha li belle uocchie</l>
<l>('N funno de maro, aimé, sia nnommenato!)</l>
<l>Ca Morte le facette li 'mpapuocchie:</l>
<l>Perzò me chiove sempe e zella e càiro</l>
<l>Ca Cecca ha mutat' airo.</l>
<l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane,</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca cchiù, none, o maro te,</l>
<l>Ca Cecca è morta, oimé.</l>
<l>Cecca se n' ha portato già cod essa</l>
<l>Quanta sperava de contiente e spasse,</l>
<l>Ed è sta vita mia fatta na vessa</l>
<l>Che tanto fete cchiù, ca non fa schiasse.</l>
<l>Vecco, sto zitto, ch' è st' arma agghiaiata,</l>
<l>Ca Cecca è appalorciata.</l>
<l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane,</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca cchiù, none, o maro te,</l>
<l>Ca Cecca è morta, oimé.</l>
<l>Pocca a l' anne de Cecca sso scassone</l>
<l>Haie fatto, o Morte spremmentata e secca,</l>
<l>Vecco ca scasso io mo sto calascione</l>
<l>Comme haie scassata tu la vita a Cecca.</l>
<l>Ma si vuoie fare buono, me ne porta</l>
<l>Co Cecca mia ch' è morta!</l>
<l>Venite, o chiante, co selluzze, a tommola,</l>
<l>Currite, o trivole,</l>
<l>Trommiente a cuofane,</l>
<l>Facite a st' arma fa' na capotommola!</l>
<l>Core, e che spiere tu</l>
<l>D' ave' allegrezza cchiù?</l>
<l>Non c' èie esca cchiù, none, o maro te,</l>
<l>Ca Cecca è morta, oimé.</l></lg>
</div3>
</div2>
</div1>
</body>
</text>
</TEI.2>
