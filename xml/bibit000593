<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
  <teiHeader>
  <fileDesc>
    <titleStmt>
      <title>Elegie</title>
      <author>Iacopo Sannazaro</author>
    </titleStmt>
    <extent>77 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000593</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Jacobi sive Actii Synceri Sannazarii poemata ex antiquis editionibus accuratissime descripta</title>
        <author>Sannazzaro, Iacopo</author>
        <editor id="ed">Vulpio, Antonio</editor>
        <editor id="ed2">Altilii, Gabrielis</editor>
        <editor id="ed3">Fascitellu, Honorati</editor>
        <publisher>excudebat Josephus Cominus</publisher>
        <pubPlace>Patavii</pubPlace>
        <date>1751</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Messina</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Messina</name>
      </respStmt>
      <item>Correzione linguistica</item>
    </change>
    <change>
      <date>2005-06-21T00:00:00.000+02:00</date>
      <respStmt>
        <name>Tiziana Mancinelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-21T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

  <text>
    <body>
      <div1>
        <head>Elegiarum liber I</head>
        <div2>
          <head><hi rend="italic">Elegia prima, ad Lucium Crassum</hi>.</head>
          <lg>
            <l>Te foecunda tenent saxosi rura Petrini,</l>
            <l>Rura olim proavis facta superba meis.</l>
            <l>Et Sinvessanas spectas, mea gaudia, Nymphas,</l>
            <l>Quique novo semper sulfure fumat ager.</l>
            <l>Et modo miraris veteres in litore portus;</l>
            <l>Nunc Liris gelida qua fluit amnis aqua.</l>
            <l>Cunctaque felici figis vestigia cura,</l>
            <l>Observas Latiae dum monumenta viae.</l>
            <l>At mihi paganae dictant silvestria Musae</l>
            <l>Carmina, quae tenui gutture cantat Amor.</l>
            <l>Fidaque secretis respondet silva querelis:</l>
            <l>Et percussa meis vocibus antra sonant.</l>
            <l>Nec tantum populos, nec tantum horrescimus urbes,</l>
            <l>Quantum non justae saevitiam dominae.</l>
            <l>Hoc vitae genus, hoc studium mihi fata ministrant:</l>
            <l>Hinc opto cineres nomen habere meos,</l>
            <l>Me probet umbrosis pastorum turba sub antris,</l>
            <l>Dum rogat agrestem lacte tepente Palem.</l>
            <l>Me rudis indocta moduletur arundine Thyrsis;</l>
            <l>Et tam constanti laudet amasse fide.</l>
            <l>Inde super tumulumque meum, Manesque sepultos</l>
            <l>Tityrus ex hedera serta virente ferat.</l>
            <l>Hic mihi saltabit Corydon, et pulcher Alexis:</l>
            <l>Damoetas flores sparget utraque manu:</l>
            <l>Fluminibusque sacris umbras inducet Iolas,</l>
            <l>Dum coget saturas Alphesiboeus oves.</l>
            <l>Non mihi Moeonidem, Luci, non cura Maronem</l>
            <l>Vincere: si fiam notus amore, sat est.</l>
            <l>Quid feret Aeacides nobis, quid cautus Ulysses?</l>
            <l>Quid pius Aeneas, Ascaniusve puer?</l>
            <l>Ista canant alii, quorum stipata triumphis</l>
            <l>Musa vagum e tumulis nomen in astra ferat,</l>
            <l>At mihi te te avidis liceat vincire lacertis;</l>
            <l>Osculaque optata sumere longa mora.</l>
            <l>Et liceat posita mirari membra lucerna;</l>
            <l>Noctis et insolitas nectere blanditias:</l>
            <l>Atque manus, atque ora tuis componere in ulnis;</l>
            <l>Teque meo lassam saepe fovere sinu.</l>
            <l>Sed quid ego, hei misero, ventosus inania fingo</l>
            <l>Somnia; quae forsan non feret ulla dies?</l>
            <l>Felix, qui potuit duram exorare puellam;</l>
            <l>Et capere optati gaudia conjuggii.</l>
            <l>Ille dies, noctesque suos decantat amores;</l>
            <l>Et recolit Veneris dulcia furta suae.</l>
            <l>Ille etiam liquido perfusus odore capillos,</l>
            <l>Exercet tenerum nocte juvante latus:</l>
            <l>Inque sinu dominae primos reminiscitur ignes;</l>
            <l>Quos leviter pennis aureus afflat Amor.</l>
            <l>Nec cupit, Aethiopum quae canent vellera silvis;</l>
            <l>Nec, quae Sidonio lana cruore rubet.</l>
            <l>Solus habet, fuscis quidquid portatur ab Indis:</l>
            <l>Solus habet ripas, aurifer Herme, tuas;</l>
            <l>Et quascumque metit segetes fragrantibus arvis</l>
            <l>Medus, et assiduo sole perustus Arabs.</l>
            <l>Non auro, aut gemmis miseri torquemur amantes.</l>
            <l>Qui dominam poterit flectere, dives erit.</l>
            <l>Dives ero ante alios, si te, mea vita, volentem</l>
            <l>Sustineam ignota pauper, et exsul humo.</l>
            <l>Nam quid rubra juvant fulgentibus aequora conchis?</l>
            <l>Aut quae multa niger rura Sabaeus arat?</l>
            <l>Quidve torus prodest, pluma spectandus, et ostro;</l>
            <l>Si non est gremio cara puella meo?</l>
            <l>Si trahere infelix inter suspiria noctem</l>
            <l>Cogor; et, aeternos esse, negare, Deos?</l>
            <l>Num me neglectis, devovit saga sepulcris?</l>
            <l>Num rumpunt somnos carmen, et herba meos?</l>
            <l>Carmen inaccessa traducit ab illice glandes:</l>
            <l>Carmen nocturnae supprimit ora canis.</l>
            <l>Carmen et informi pallentem sanguine Solem</l>
            <l>Inficit; et Lunae sistit euntis equos.</l>
            <l>Quid queror infelix? utinam mihi sola nocerent</l>
            <l>Carmina; nec nostro pectore inesset Amor.</l>
            <l>Ille vel Aeaeae superat cantamina Circes:</l>
            <l>Ille vel Aemoniis nata venena jugis.</l>
            <l>Parce, puer: non vana queror: tu vulnere nostro</l>
            <l>Crescis; et exsultas, saeve, cruore meo.</l>
            <l>Quod si te nostrae ceperunt taedia vitae:</l>
            <l>Ne cesset, quaeso, funeris atra dies.</l>
          </lg>
        </div2>
        <div2>
          <head><hi rend="italic">Elegia secunda, ad Joannem Pardum hispanum</hi>.</head>
          <lg>
            <l>Parde, decus patriae, spes maxima, Parde, tuorum,</l>
            <l>Atque idem Hispani gloria rara soli:</l>
            <l>Quem iuvat immensi caussas exquirere mundi,</l>
            <l>Primaque constanti corpora juncta fide:</l>
            <l>An magnum aeterni volvatur Numine caelum:</l>
            <l>An propria hoc ingens mole laboret opus:</l>
            <l>Cur salsi fluctus: cur ignibus aestuet Aetna:</l>
            <l>Cur vomat epotas vasta Charybdis aquas:</l>
            <l>Unde nitor stellis: cur nox majorve, minorve:</l>
            <l>Cur non ipsa suo lumine luna micet.</l>
            <l>Felix, caelestes cui fas nunc scandere sedes:</l>
            <l>In queis post obitum fata manere sinant.</l>
            <l>At nos per silvas, et sordida rura, capellas</l>
            <l>Versamus: quando Phyllis amare jubet.</l>
            <l>Et teneris nostros ulmis incidimus ignes;</l>
            <l>Quos legat errantum coetus Hamadryadum.</l>
            <l>Et nunc capreolos, et nunc venamur onagros:</l>
            <l>Interdum saevas fallimus arte feras.</l>
            <l>Saepe juvat, pictas visco captare volucres:</l>
            <l>Nec Satyris ipso cedimus aucupio.</l>
            <l>Quod mihi si liceat tenui revocare cicuta</l>
            <l>Trinacrii niveas Upilionis oves:</l>
            <l>Rura colam semper: populi valeatis, et urbes:</l>
            <l>Rura dabunt oculis grata theatra meis.</l>
            <l>Illic gramineas, pastorum bella, palaestras</l>
            <l>Adspiciam, et celeri praemia parta pede.</l>
            <l>Nec me poeniteat sudibus certare colurnis;</l>
            <l>Aut armare cavis pectora corticibus.</l>
            <l>Pugnabunt tauri, pugnabunt cornibus hirci:</l>
            <l>Victores molli cespite serta ferent.</l>
            <l>Plenaque pellitus lustrabit ovilia pastor:</l>
            <l>Ponet et agricolis rustica liba Deis.</l>
            <l>Stabunt capripedes abiegno robore Fauni:</l>
            <l>Stabit et indocta falce dolata Pales.</l>
            <l>Quorum solennes ictus cadet agnus ad aras;</l>
            <l>Ictus, ut innumeras expiet agnus oves.</l>
            <l>Tum milium, et niveo statuet fumantia lacte</l>
            <l>Pocula; votivas concipietque preces:</l>
            <l>Et ter transiliet flammantes potus aristas,</l>
            <l>Ter quoque non tardo rustica turba pede.</l>
            <l>Dii facite, inter oves, interque armenta canendo</l>
            <l>Deficiam; et silvis me premat atra dies:</l>
            <l>Ut me non docta deploret pastor avena:</l>
            <l>Utque sub umbrosa contumuler platano:</l>
            <l>Ossaque pascentes venerentur nostra capellae:</l>
            <l>Nec procul a tumulo candida balet ovis.</l>
            <l>Exsultent alii Panchaeo munere Manes;</l>
            <l>Et quaerant Pariis marmora caesa jugis.</l>
            <l>Mi sat erit, veteres recolat si Phyllis amores;</l>
            <l>Conserat et vernas ante sepulcra rosas.</l>
          </lg>
        </div2>
        <div2>
          <head><hi rend="italic">Elegia tertia, ad amicam</hi>.</head>
          <lg>
            <l>Nulla meos poterit mulier praevertere sensus;</l>
            <l>Ipsa licet caelum linquat, et astra Venus.</l>
            <l>Tu puero teneris ignis mihi primus ab annis:</l>
            <l>Ultima tu tremulo flamma futura seni.</l>
            <l>Jam sanxere semel nos inter foedera Divi,</l>
            <l>Foedera ad extremos non solüenda rogos:</l>
            <l>Ut, si nostra tuo superesset funere vita;</l>
            <l>(Dii tamen in ventos omen abire sinant)</l>
            <l>Ipse ego composito venerarer operta sepulcro</l>
            <l>Ossa, ferens moesta tura, merumque manu.</l>
            <l>Umbrarumque sacer custos, tumulique, sacerdos</l>
            <l>Concinerem querula tristia verba lyra.</l>
            <l>Nec me complexa quisquam divelleret urna;</l>
            <l>Quin cineri moriens oscula summa darem.</l>
            <l>At si, quod potius cupio, tibi fata dedissent,</l>
            <l>Lumina formosa condere nostra manu:</l>
            <l>Tunc, mihi quum caros vultus spectare liceret;</l>
            <l>Atque anima tecum jam fugiente loqui:</l>
            <l>Ipsa meos tumulo Manes laniata vocares;</l>
            <l>Inque tuo legeres ossa minuta sinu:</l>
            <l>Flebilis et longos scindens ad busta capillos,</l>
            <l>Clamares nomen jam moritura meum.</l>
            <l>Tum cineri, et mutae persolvens justa favillae,</l>
            <l>Mista dares rutilis lilia cana rosis.</l>
            <l>Illic moesta dies, illic consumere noctes</l>
            <l>Optares; nec te vinceret alter amor:</l>
            <l>Sed memor usque viri, canis veneranda capillis,</l>
            <l>Adferres tremula munera cara manu.</l>
            <l>O mihi, dum tales tumulo reddantur honores,</l>
            <l>Tam lentam Lachesis scindat avara colum.</l>
            <l>Non, ut nostra novos arabum bibat urna liquores;</l>
            <l>Ustus et Assyrio spiret odore cinis:</l>
            <l>Aut ut clara mei notescat fama sepulcri;</l>
            <l>Altaque marmoreus sidera tangat apex:</l>
            <l>Sed magis ut liceat longas audire querelas;</l>
            <l>Et genere e lacrimis serta rigata tuis.</l>
            <l>Tunc ego Letheae spatiatus in aggere ripae;</l>
            <l>Qua nitet obtuso lumine falsa dies;</l>
            <l>Quaque levis casiae nemus, ambrosiaeque virentis,</l>
            <l>Et fortunatos alluit unda greges:</l>
            <l>Dulcia praeteritae repetens insomnia vitae,</l>
            <l>Ostendam Elysiis tot mea dona choris.</l>
            <l>Felicesque animas inter felicior ipse</l>
            <l>Excipiam plausus laeta per arva novos.</l>
            <l>Atque aliquis comitum, laetusque, hilarisque recentes</l>
            <l>sparget humi flores; et mihi serta feret.</l>
            <l>Nec contentus eo, fidos extollet amores;</l>
            <l>Narrabitque aliis de pietate tua.</l>
            <l>Sed quoniam tenerae vernant nunc laeta juventae</l>
            <l>Tempora; et amplexus jungere fata finunt:</l>
            <l>Dulcia lascivo jungamus gaudia lecto.</l>
            <l>Jam properat mortis panda senecta comes.</l>
            <l>Jam properant rugaeque graves, et serior aetas:</l>
            <l>Nec dabitur molli ludere posse toro.</l>
            <l>Interea cupidis nectamus colla lacertis:</l>
            <l>Ultima jam solvet, quum vollet, hora duos.</l>
            <l>Dii facite, haec longos maneat spes certa per annos.</l>
            <l>Candidus et pennis omina firmet Amor:</l>
          </lg>
        </div2>
        <div2>
          <head>
            <hi rend="italic">Elegia quarta, ad Lucinam, parturiente Cornelia Piccolominea, Antonii
              Garlonii Allifarum</hi>
          </head>
          <lg>
            <l>domini conjuge.</l>
            <l>Affer opem tenerae tandem, Lucina, puellae:</l>
            <l>Auxilio, digna est, quam tueare tuo.</l>
            <l>Te vocat et madidis solam suspirat ocellis;</l>
            <l>Et roseo tacitas fundit ab ore preces.</l>
            <l>Illa quidem insueto languet male firma dolore,</l>
            <l>Vixque potest longae tot mala ferre morae.</l>
            <l>At tu, Diva, veni, tecumque unguenta repostae</l>
            <l>Pyxidis, et siqua est, quae juvet, herba, feras.</l>
            <l>Sic flentis miseros juvenis compescere questus,</l>
            <l>Sic una poteris forte levare duos.</l>
            <l>Lucis adest Dea magna: metum jam comprime, Garlon:</l>
            <l>Non frustra est lacrimis illa vocata tuis.</l>
            <l>Da costum, myrrhamque focis quaeque orbe remoto</l>
            <l>Cinnama per rubras navita vectat aquas.</l>
            <l>Ipse deam venerare, sacras projectus ad aras;</l>
            <l>Et genio annosum saepe refunde merum.</l>
            <l>Sed trepidi cessere metus, cessere querelae.</l>
            <l>Jam parit adventu tacta puella Deae:</l>
            <l>Jam puerum est enixa: vides, ut lumine matrem</l>
            <l>Esprimat? en, tenero quantus in ore decor.</l>
            <l>Salve, parve puer, cui jam felicia rident</l>
            <l>Saecula; cui pharetram sponte remittit, Amor.</l>
            <l>Nam sive auratis humeros armare sagittis,</l>
            <l>Seu juvet accensas sollicitare faces;</l>
            <l>Seu potius jactare leves pueriliter alas,</l>
            <l>Et dare neglectas post tua terga comas:</l>
            <l>Quis te non Paphiis nutritum vallibus, aut quis</l>
            <l>Idaliae Puerum non putet esse Deae?</l>
            <l>Vive, precor, blandumque oculis ridere parenti</l>
            <l>Assuesce; et dulces disce movere jocos.</l>
          </lg>
        </div2>
        <div2>
          <head><hi rend="italic">Elegia quinta, ad Julium Senensem, exsulem</hi>.</head>
          <lg>
            <l>Quum mihi languentes dolor oppugnaret ocellos;</l>
            <l>Cogerer et tristi solvere verba sono:</l>
            <l>Ingratos inter gemitus, moestasque querelas</l>
            <l>Allata est manibus litera missa tuis.</l>
            <l>Inspexi, agnovique tuas, mea Numina, Musas,</l>
            <l>Pieriosque haustus, Castaliumque decus.</l>
            <l>Poscis, ut iratum placent mea carmina Phoebum;</l>
            <l>Et flectant duras ad tua vota deas.</l>
            <l>Non hoc ingenium, non haec facundia nostra est:</l>
            <l>I, precor, atque alio flumine pelle sitim.</l>
            <l>Ille mihi faciles jampridem denegat aures;</l>
            <l>Et vetat argutae tangere sila lyrae.</l>
            <l>Nec mihi jam solito latices de fonte ministrat,</l>
            <l>Nec docet optatos Calliopea choros.</l>
            <l>Quid petis exstinctam dilapso a torre favillam?</l>
            <l>Quid miser a nostro vulnere quaeris opem?</l>
            <l>Iam tibi felici decurrunt carmina vena;</l>
            <l>Et rapit ad patrium te tua Musa decus.</l>
            <l>Ipsa mihi visa est, te lamentante, Thalia</l>
            <l>Ingemere et tristi Delius ore queri:</l>
            <l>Qualis Strimonias olim quum fleret ad undas</l>
            <l>Orpheus indignis vocibus Eurydicen:</l>
            <l>Qui cantu Ismarii gelidis in rupibus Aemi</l>
            <l>Adtonuit quercus, adtonuitque feras:</l>
            <l>Saxaque Bistoniis deduxit montibus, et te</l>
            <l>Currentem adstrictis, Hebre, repressit aquis.</l>
            <l>Scilicet egregios semper Fortuna poëtas</l>
            <l>Tanget, et ancipiti deprimet usque rota?</l>
            <l>Neve sit extremos tantum submotus ad axes</l>
            <l>Ille, Tomitana qui jacet exsul humo:</l>
            <l>Te quoque nunc rigidi premit inclementia fati;</l>
            <l>Longius et patria cogit abesse domo.</l>
            <l>Sed nisi per magnos quaeratur fama labores;</l>
            <l>Omnis in ardentes est abitura rogos.</l>
            <l>Sic pius Aeneas, sic stirps Laërtis Ulysses</l>
            <l>Majus post cineres emeruere decus.</l>
            <l>Sic quoque sublatis Tirynthius undique monstris</l>
            <l>Visit ab Oetaea regna paterna pyra.</l>
            <l>Et te, crede mihi, tot saeva incommoda passum</l>
            <l>Virtus sublimi ducet in astra via.</l>
          </lg>
        </div2>
        <div2>
          <head><hi rend="italic">Elegia sexta, in funere Sarri Brancatii, Lucretia uxor</hi>.</head>
          <lg>
            <l>Ergo importunae ruperunt stamina Parcae,</l>
            <l>Stamina lanifica tam bene ducta colo?</l>
            <l>Ergo ego, quae fueram tali modo nupta marito,</l>
            <l>Frigida nunc tristi conqueror in thalamo?</l>
            <l>Quisque his dignus erat vitam exhalasse labellis,</l>
            <l>Occidit externis advena litoribus?</l>
            <l>Felices ninium, fortunataeque Sorores,</l>
            <l>Quae datis aeternis tura Sabaea focis.</l>
            <l>O utinam numquam amplexus, numquam oscula nossem:</l>
            <l>Essem pars vestri nempe ego parva chori.</l>
            <l>Care vir, audaci nimium confise juventae,</l>
            <l>Et nimium lacrimis umbra gemenda meis:</l>
            <l>quis te tam densos immittere corpus in hostes</l>
            <l>Jussit? an ad pugnam non satis unus erat?</l>
            <l>Me miseram, non ulla tuae te cura puellae,</l>
            <l>Non subiit moestae certa ruina domus.</l>
            <l>Tu mihi per sanctos solitus jurare hymenaeos,</l>
            <l>Per non laedendi foedera conjugii;</l>
            <l>Te non immemorem carae fore conjugis umquam;</l>
            <l>Etsi Letheus tingeret ora liquor.</l>
            <l>Quin ipsa admonui, ne sic violentus in arma</l>
            <l>Irrueres: eheu quo, violente, ruis?</l>
            <l>Quo raperis? quo jam nostri tibi cura recessit?</l>
            <l>An potes uxoris non meminisse tuae?</l>
            <l>Vix equidem credo; quamvis heu credere cogar;</l>
            <l>Tam cito pectoribus me cecidisse tuis.</l>
            <l>Sed cecidi, sic sors tulit impia; nullaque pro me</l>
            <l>Vota salutares demeruere Deos.</l>
            <l>Hectora sic conjux, sic conjux flevit Achillem;</l>
            <l>Sic misera exstinctum Laodamia virum.</l>
            <l>Nunc mea virginitas, quando inlibata remansit;</l>
            <l>Servetur cineri non violanda tuo.</l>
          </lg>
        </div2>
        <div2>
          <head><hi rend="italic">Elegia septima, ad divum Jacobum Picenum</hi>.</head>
          <lg>
            <l>Sancte senex, quem nec sceleris contagia nostri,</l>
            <l>Nec pessum vitiis saecla dedere suis;</l>
            <l>Aequasti magnos qui paupertate triumphos,</l>
            <l>Tantus amor niveae simplicitatis erat.</l>
            <l>Silva tibi sedes, viridique e cespite lectus,</l>
            <l>Explebant mensas amnis, et herba tuas.</l>
            <l>Talis erat priscis victus mortalibus olim.</l>
            <l>Sed priscis tantum vivere cura fuit.</l>
            <l>At te diversos naturae expendere casus</l>
            <l>Juvit, et instantes Divûm aperire metus:</l>
            <l>Submotumque oculis animo percurrere Caelum:</l>
            <l>Quasque tenes sedes, mente adiisse prius:</l>
            <l>Noscere praeterea cunctarum exordia rerum:</l>
            <l>Quod vix humanae conditionis erat.</l>
            <l>Magnum opus, ut prima surgentis origine mundi,</l>
            <l>Omnia sint senis edita luciferis:</l>
            <l>Utque pater sancta demum cessare quiete</l>
            <l>Perfecto artifices jusserit orbe manus.</l>
            <l>His addis cultusque pios, ritusque verendos,</l>
            <l>Cuntaque legifero tradita sacra Duci:</l>
            <l>Quaeque suis castae saeclis cecinere Sybillae:</l>
            <l>Quaeque Sacer Vatum Spiritus ore refert:</l>
            <l>Sidereos partus, demissaque pignora caelo,</l>
            <l>Atque inopes cunas, stramineumque torum:</l>
            <l>Speratumque diu terris, caeloque probatum</l>
            <l>Verum hominem, verum mente, animoque Deum.</l>
            <l>Hinc et supplicium infandum, atque obprobria mortis,</l>
            <l>Claraque de Stygia ducta trophaea domo:</l>
            <l>Denique, ut ad Patrem populo spectante suorum</l>
            <l>Cesserit; igniferis praesideatque locis:</l>
            <l>Quantaque nos maneant promissae gaudia vitae:</l>
            <l>Quantaque venturae gloria lucis erit.</l>
            <l>Miremur, tibi si placidi penetrale Tonantis,</l>
            <l>Et patet immensi regia clara poli:</l>
            <l>Quum tantum his superas meritis sit scandere in arces,</l>
            <l>Qua plaga securum lactea monstrat iter?</l>
            <l>Scilicet inde datur terras spectare jacentes,</l>
            <l>Et circumfusi brachia curva maris;</l>
            <l>Solis et ardentis radios, Lunaeque recursus:</l>
            <l>Qualiter et pacta stent elementa fide:</l>
            <l>Nec minus aeternis niteant ut sidera flammis:</l>
            <l>Et peragant varias noxque, diesque vices.</l>
            <l>Felix, qui nostras potuisti linquere curas;</l>
            <l>Et procul humanas despicere illecebras.</l>
            <l>Felices, qui te colles videre loquentem;</l>
            <l>Quaeque tibi gratos praebuit herba toros:</l>
            <l>Quaeque arbor, rupesve sacra te fovit in umbra:</l>
            <l>Et quae nunc Manes continent urna tuos.</l>
            <l>Nam licet incultis fuerit tibi vita fub antris;</l>
            <l>Nunc pedibus data sunt astra terenda tuis.</l>
            <l>Attamen o dic, sancte Pater, dic, addita Caelo</l>
            <l>Gloria, dic, patriae fama, decusque tuae:</l>
            <l>Ecquid te solitis mulcet sapientia chartis,</l>
            <l>Mollis ubi Elysium concitat aura nemus?</l>
            <l>An juvat aurata meditantem carmina canna,</l>
            <l>Nectere purpurea tempora cana rosa?</l>
            <l>An mage virgineis sedet invigilare choreis:</l>
            <l>Quum deceat caelo, quidquid in orbe libet?</l>
            <l>An potius toto Superûm spectante senatu,</l>
            <l>Diluis aethereo crimina nostra foro?</l>
            <l>Denique quidquid agis, nitidi novus incola Caeli,</l>
            <l>Pectoribus nostris non leve Numen eris.</l>
          </lg>
        </div2>
        <div2>
          <head><hi rend="italic">Elegia octava, ad Petrum de Rocca Forti, maximum regis galliarum
              cancellarium</hi>.</head>
          <lg>
            <l>Quod pectus tibi forte, quod ardua pectoris arx est;</l>
            <l>Quod forti dignum pectore nomen habes:</l>
            <l>Quod leges sua jura tenent te vindice; quodque</l>
            <l>Omnia virtuti pervia facta tuae:</l>
            <l>Autumni sedem, chelasque Astraea reliqui;</l>
            <l>Advenique tuos, noster alumne, lares.</l>
            <l>In cunis ego te, si nescis, sedula fovi.</l>
            <l>Reptasti gremio sarcina grata meo,</l>
            <l>Ipsa tuos finxi mores, animunque, manusque:</l>
            <l>Ingeniumque sagax, judiciumque dedi,</l>
            <l>Hinc nostri cultusque frequens, optandaque rerum</l>
            <l>Cognitio, hinc fidei nomina tanta tuae.</l>
            <l>Ad te igitur duplices subnixo poplite palmas</l>
            <l>Insuetis tendo sollicitata malis:</l>
            <l>Ne patiare, meas Latio languescere vires.</l>
            <l>Pendet ab auxilio spes mea tota tuo.</l>
            <l>Deprimor audaces inter derisa ministros:</l>
            <l>Nec fas ingenuum tollere ad astra caput.</l>
            <l>Quodque diu partum est virtute, et fortibus armis</l>
            <l>Imperium, foedae servit avaritiae.</l>
            <l>Nec mirum, vestro tantum quum distet ab orbe,</l>
            <l>Terraque censura sit procul illa tua.</l>
            <l>Quis credat? Tectis cives pelluntur avitis;</l>
            <l>Adrogat injustas dum sibi fiscus opes,</l>
            <l>Fiscus opes miserorum. hoc est, heu, parcere victis?</l>
            <l>Hoc et Ausonio reddere jura solo?</l>
            <l>Cogitur infelix alienas ire per oras</l>
            <l>Nobilitas, patriis exspoliata bonis:</l>
            <l>Culpaturque fides domino servata priori,</l>
            <l>Et maris, et terrae non labefacta minis.</l>
            <l>Scilicet est crimen duram contemnere mortem:</l>
            <l>Scilicet est reges crimen amare suos.</l>
            <l>O bene fortunae memores, quicumque superbas</l>
            <l>Gentibus a victis abstinuere manus.</l>
            <l>Nam quamvis saevos illectet praeda tyrannos:</l>
            <l>Magnanimos reges gloria sola juvat.</l>
            <l>Delentur nullos hominum benefacta per annos;</l>
            <l>Quaque licet faciunt nos ratione Deos.</l>
            <l>At siquis serae spernit praeconia famae,</l>
            <l>Quercubus alpinis adnumerare potes.</l>
            <l>Ergo tu, regem cui fas lenire potentem;</l>
            <l>Da desideriis vela fecunda meis.</l>
            <l>Effice, Justitiae soliti reddantur honores:</l>
            <l>Dignus es, altricem qui tueare tuam:</l>
            <l>Sed soror ut nostros aequet Clementia fasces:</l>
            <l>Qua sine, dura nimis, difficilisque vocer.</l>
            <l>O decus, o lapsi, spes constantissima saecli;</l>
            <l>O vir fortuna fortior ipse tua.</l>
            <l>Sic tibi contingat, Solyma de gente triumphum,</l>
            <l>Captaque per nostros signa videre duces.</l>
            <l>Sic Rhodanum Nilo spectes dare jura subacto</l>
            <l>Perque araris ripas plurima laurus eat.</l>
            <l>Hoc ego te, mecum hoc Phoebus, doctaeque Sorores,</l>
            <l>Hoc pietas, hoc jus, nobilitasque rogant.</l>
          </lg>
        </div2>
        <div2>
          <head><hi rend="italic">Elegia nona, de studiis suis, et libris Joviani Pontani</hi>.</head>
          <lg>
            <l>Qui primus patrios potuit liquisse penates</l>
            <l>Et maris, et longae taedia ferre viae;</l>
            <l>Quem non moesta domus, quem non revocare parentes,</l>
            <l>Non potuit fusis blanda puella comis:</l>
            <l>Impius, et scopulis, et duro robore natus</l>
            <l>Atque inter tygres editus ille fuit.</l>
            <l>Non mihi circumstat solidum praecordia ferrum;</l>
            <l>Nec riget in nostro pectore dura silex:</l>
            <l>Ut possim dulcesque lares, limenque puellae</l>
            <l>Linquere, et ignoto quaerere in orbe domum,</l>
            <l>Sed Phoebi sacros cogor lustrare recessus,</l>
            <l>Vocalemque undam, Thespiadumque choros:</l>
            <l>Ut fugiam nigras supremo in funere flammas;</l>
            <l>Et volitem populi docta per ora mei:</l>
            <l>Meque inter claros attollat fama poëtas;</l>
            <l>Nec rapiat nomen nigra favilla meum:</l>
            <l>Et nostro celebrata superbiat Umbra sepulcro</l>
            <l>Spernat et e Phariis marmora caesa jugis</l>
            <l>Non tamen ut magni tumulum tentare Maronis </l>
            <l>Audeat; aut tantum speret habere decus.</l>
            <l>Sed quis tam niveis vellat mea colla lacertis?</l>
            <l>Quis vetet optato membra fovere sinu?</l>
            <l>An tanti fuerit sacro Parnassus hiatu,</l>
            <l>Perque suas passim templa habitata Deas:</l>
            <l>Ut tibi sit nitidos lacrimis corrumpere ocellos,</l>
            <l>Discessumque fleas, cara puella, meum?</l>
            <l>Ah pereat, quicumque leves sectatur honores;</l>
            <l>Et sequitur famae nomina vana suae.</l>
            <l>Tecum ego nocturnis dubitem cessare choreis?</l>
            <l>Tecum ego conspersa gaudia inire rosa?</l>
            <l>Deductumque levi crinem perfundere amomo?</l>
            <l>Et noctem insolitis ducere blanditiis?</l>
            <l>Scilicet et Turcas Pontanus in aequora classes,</l>
            <l>Alfonsi et fortes ducat in arma manus,</l>
            <l>Qui nunc nascentis canit incunabula mundi,</l>
            <l>Aureaque aetherea sidera fixa domo:</l>
            <l>Utque imbres, lapidesque pluant, ut nubibus ignes</l>
            <l>Exsiliant, falsas ut mare volvant aquas:</l>
            <l>Hesperidumque hortos, excussaque poma draconi,</l>
            <l>Rusticaque ad primos munera missa toros:</l>
            <l>Delicias, Lepidina, tuas, resonansque vicissim</l>
            <l>Pastorum argutis carmen arundinibus:</l>
            <l>Qualiter et fulvis radiet Sertorius armis;</l>
            <l>Et Pompejanus praelia tentet eques:</l>
            <l>Audeat arguto neu quis contendere versu,</l>
            <l>Ille vel aeterno digna Marone sonat.</l>
            <l>Te pater irriguis audit Sebethus in antris,</l>
            <l>Jurgia ad ingratas dum jacis ipse fores.</l>
            <l>Inde vocas sacrum festas Hymenaeon ad aras,</l>
            <l>Optati referens foedera coniugii:</l>
            <l>Utque tuis primum surgens complexibus uxor,</l>
            <l>Visa sit erepta virginitate queri.</l>
            <l>Felix, qui fidos expertus conjugis ignes,</l>
            <l>Vidisti sobolis pignora certa tuae:</l>
            <l>Naeniolasque rudes cecinisti, et blanda parentis</l>
            <l>Oscula, et ad cunas murmura nata suas.</l>
            <l>Felix, excultum torsit quae Fannia vatem </l>
            <l>Quaque illic regnum cinnama subripuit.</l>
            <l>Quamvis dissidii leges patiantur amaras,</l>
            <l>Spectabunt cineres nomen habere suos.</l>
            <l>Eridani post haec sed te quis credat ad amnem</l>
            <l>Populea canas fronde ligasse comas?</l>
            <l>Et stellam cecinisse, atque impendisse querelas</l>
            <l>Spectandos quum jam vix daret illa pedes:</l>
            <l>Bajanosque sinus, myrtetaque cognita Nymphis,</l>
            <l>Clausaque sulphureis antra recurva jugis:</l>
            <l>Tum Superûm laudem, mutisque incisa sepulcris</l>
            <l>Nomina, collapsos et reparare rogos:</l>
            <l>Denique Pindaricosque modos, resonantia plectra,</l>
            <l>Et Methymnaeae fila novasse lyrae:</l>
            <l>Quum tamen interea motus, atque agmina Regum,</l>
            <l>Bellaque Campanae discutis historiae.</l>
            <l>Quin et jucundo distringis saecula morsu;</l>
            <l>dum vafer in Stygio disputat amne Charon.</l>
            <l>Varronisque tui, Nigidique exempla secutus,</l>
            <l>Grammaticae haud spretas incipis ire vias.</l>
            <l>Carminis hinc numeros nostris depromis ab ausis,</l>
            <l>Dignatus pueri verba referre senex.</l>
            <l>Quid loquar, ut sacros Mariani exhauriat amnes</l>
            <l>Aegidius, verum dum canit ore Deum?</l>
            <l>Aut apta ingratos taxet sub imagine mores</l>
            <l>Qui super insulas spernit Asellus aquas?</l>
            <l>Te juvenesque, senesque colunt praecepta ferentem,</l>
            <l>Parthenope spreto quae Cicerone legit:</l>
            <l>Ex adytis quidquid Divûm sapientia pandit;</l>
            <l>Et, Stagera, tui dogmata firma Senis:</l>
            <l>Quid deceat fortemque virum; quae principis artes;</l>
            <l>Largificas praestet quae dare dona manus:</l>
            <l>Parendi leges quae sint, legesque loquendi:</l>
            <l>Edat ut argutus lingua diserta sales:</l>
            <l>Quid fortuna homini, quid det prudentia; quantum</l>
            <l>Immanes animos incitus ardor agat;</l>
            <l>Magnanimique viri quae sint ad singula partes,</l>
            <l>Sive colat pacem, seu fera bella gerat</l>
            <l>Nec fugis astrorum causas aperire latentes,</l>
            <l>Et Ptolemaeaei fata reposta poli.</l>
            <l>Salve, sancte Senex, vatum quem rite parentem</l>
            <l>Praefecit terris Delius Ausoniis.</l>
            <l>Non te Letheae carpent oblivia ripae;</l>
            <l>Nec totum in cineres vertet avara dies.</l>
            <l>Nec tibi plebejo ponetur in aggere bustum</l>
            <l>Niliacas dabitur vincere Pyramidas.</l>
            <l>Quid tibi victrices exspectas, Umbria, palmas?</l>
            <l>Moenibus has patriae rettulit ille meae.</l>
            <l>Ille suis longum studiis, et laude fruatur:</l>
            <l>me juvet in dominae consenuisse sinu.</l>
          </lg>
        </div2>
        <div2>
          <head><hi rend="italic">Elegia decima ad Joannem Sangrium, patricium neapolitanum de suo
              immaturo obitu</hi>.</head>
          <lg>
            <l>Si me saevus amor patriis pateretur in oris</l>
            <l>Vivere, vel saltem matre vidente mori;</l>
            <l>Ut, quae vix uno nunc sunt ingesta libello</l>
            <l>Essent illa suis continuata locis:</l>
            <l>Forsitan immites potuissem temnere Parcas,</l>
            <l>Ductaque de pulla tristia pensa colo:</l>
            <l>Nec me plebejo ferret Libitina sepulcro;</l>
            <l>Aut raperet nomen nigra favilla meum.</l>
            <l>Nunc cogor dulcesque lacus, et amoena vireta,</l>
            <l>Pieridumque sacros destituisse choros:</l>
            <l>Nec pote, quae primis effudit Musa sub annis,</l>
            <l>Emendaturo subdere judicio.</l>
            <l>Sic heu, sic tenerae sulcis resecantur aristae:</l>
            <l>Implumes nido sic rapiuntur aves.</l>
            <l>Proh, Superi, tenues ibit Syncerus in auras?</l>
            <l>Nec poterit nigri vincere fata rogi?</l>
            <l>At tu, quandoquidem Nemesis jubet, optime Sangri;</l>
            <l>Nec fas est homini vincere posse Deam:</l>
            <l>Accipe concussae tabulas, atque arma carinae;</l>
            <l>Naufragiique mei collige relliquias:</l>
            <l>Errantesque cie quocumque in litore manes,</l>
            <l>Taliaque in tumulo carmina caede meo:</l>
            <l>ACTIUS HIC IACEO SPES MECUM EXTINCTA QUIESCIT</l>
            <l>SOLUS DE NOSTRO FUNERE RESTAT AMOR.</l>
          </lg>
        </div2>
        <div2>
          <head>
            <hi rend="italic">Elegia undecima, in maledicos detractors</hi>
          </head>
          <lg>
            <l>Quid ruis in sacros, temeraria turba, poëtas?</l>
            <l>Saevaque mordaci praelia dente moves?</l>
            <l>Desine sacrilega convicia fundere lingua;</l>
            <l>Desine; pro populo stat Deus ipse suo.</l>
            <l>Quis novus in furias armat dolor? ite, profani, </l>
            <l> Ite, nec immeritas conscelerate Deas.</l>
            <l>An monet hoc Stygiis immersus Scuccha lacunis,</l>
            <l>Dum flens Eumenidum verbera torta timet?</l>
            <l>Illum olim tinctae juverunt felle sagittae:</l>
            <l>Nunc miserum facti poenitet usque fui.</l>
            <l>Parcite tam cari manes violare parentis,</l>
            <l>Per stupra, et talos per cyathosque rogo.</l>
            <l>Ars sua quemque juvet: non vos Helicona subire,</l>
            <l>Non fas virginei polluere amnis aquam.</l>
            <l>Scilicet hanc sumto Joviani Musa cothurno</l>
            <l>Hauriat, et magno digna Marone sonet.</l>
            <l>Cui comes intactae lustrans sacraria silvae</l>
            <l>Altilius, docto pectore carmen hiet.</l>
            <l>Nec minus et Musae repetens monimenta jocosae</l>
            <l>Compater, argutos ingerat ore sales.</l>
            <l>Elysiusque hedera comtus florente capillos,</l>
            <l>Rara, sed Aoniis concinat apta choris.</l>
            <l>Extendatque armis titulos Aquivivus avitos;</l>
            <l>Et doceat nostras cernere castra Deas.</l>
            <l>Ipse suae referat Cabanilius ardua Trojae</l>
            <l>Moenia, et antiquos, Appula regna, lares.</l>
            <l>Quique velut tenera surgit novus arbore ramus</l>
            <l>Corvinus, quavis aure probanda canat.</l>
            <l>Et qui Pieriis resonat non ultimus antris</l>
            <l>Albinus, referat Principis acta sui.</l>
            <l>Tu quoque quid cessas doctis deflere querelis</l>
            <l>Excidium patriae, culte Marulle, tuae?</l>
            <l>Quique tot egregias animas, tot clara virorum</l>
            <l> Ingenia enixu format, alitque suo;</l>
            <l>Nectat honorata Majus sua dicta corona,</l>
            <l>Tamque pias ferulas, regia sceptra vocet.</l>
            <l>Quin et rite tuos Genio Chariteus honores</l>
            <l>Praebat, et festas concinat ante dapes.</l>
            <l>Aelius at blandae fretus dulcedine linguae,</l>
            <l>Facunda totos conterat arte dies.</l>
            <l>Nec te jam pudeat venturo ostendere saeclo</l>
            <l>Eloquii vires, Scala diserte, tui.</l>
            <l>Certent Socraticis Zenonis scripta libellis;</l>
            <l>Cujus apis vernos intulit ore favos.</l>
            <l>At tu Castaliis non inficiande choreis,</l>
            <l>Castalidos, Carbo, nunc cane regna tuae.</l>
            <l>Te quoque, quem gemina mulcet sapientia lingua,</l>
            <l>Parde, juvet studiis invigilare tuis.</l>
            <l>Atque alii, quorum doctas it fama per aures,</l>
            <l>Extremo properent vincere fata die.</l>
            <l>Nos quoque, si magnus non aversatur Apollo,</l>
            <l>Cantemus Nymphas, capripedesque Deos.</l>
            <l>Nam bene Thespiacas, livor liceat audiat, undas</l>
            <l>Novimus; et dextro pressimus antra pede.</l>
            <l>At vos incautis sociis aconita parate;</l>
            <l>Et furtis miseras extimulate domos:</l>
            <l>Oedipodisque modo, thalamos foedate paternos;</l>
            <l>Si modo dat certum vulgus habere patrem;</l>
            <l>Nocturnisque dolis agitate, et caedibus urbem;</l>
            <l>Perque fora infestam reddite, perque vias.</l>
            <l>Haec studia, has artes primis didicistis, ab annis,</l>
            <l>Non Aganippeae tangere fila lyrae.</l>
            <l>Nam neque Calliope vobis, nec dexter Apollo</l>
            <l>Permessi sanctos exhibuere lacus:</l>
            <l>Dira sed Alecto gemina comitata Sorore</l>
            <l>Pocula coenoso de Phlegethonte tulit</l>
            <l>Nimirum hinc nigro mores, et carmina tabo</l>
            <l>Pallent; et foedo livor in ore fedet.</l>
            <l>Fallor, an hos nobis misit gravis Aetna Cyclopas:</l>
            <l>Mitis et hanc sentis tu quoque terra luem?</l>
            <l>Heu, mea Parthenope, quae te contagia laedunt?</l>
            <l>Talia tu numquam gignere monstra soles.</l>
            <l>Dii patrii, quorum monitis huc advena classis</l>
            <l>Appulit, Euboïcas constituitque domos:</l>
            <l>Litoribus talem nostris avertite pestem;</l>
            <l>Moenia felici si posuistis ave.</l>
            <l>Vosque, Umbrae insontes, quas jam letale venenum</l>
            <l>Ante diem Stygias ire coëgit aquas:</l>
            <l>Ultrices huc ferte faces; fumosque sequaci</l>
            <l>Auctores vestrae sollicitate necis.</l>
            <l>Et vos, o vatum certissima Numina, Musae,</l>
            <l>Numina carminibus non violanda meis,</l>
            <l>Parcite, si vestras nunc primum laesimus aures:</l>
            <l>Justa lacessita sumsimus arma manu.</l>
          </lg>
        </div2>
      </div1>
      <div1>
        <head>Elegiarum liber II </head>
        <div2>
          <head><hi rend="italic">Elegia prima, ad Alfonsum, Ferdinandi fil. Aragoneum, Siciliae
              regem</hi>.</head>
          <lg>
            <l>Alfonse, invicto laus accessura Parenti,</l>
            <l>Hesperios inter non leve nomen avos:</l>
            <l>Quid me laudatos Parnassi mittis ad amnes?</l>
            <l>Obruitur largo flumine nostra sitis.</l>
            <l>Gloria Virgilio est, currus, atque arma referre:</l>
            <l>Nasonis medio fata in amore mori.</l>
            <l>Battiaden docti sectatur musa Propertii:</l>
            <l>Flaccus Pindaricos dividit aure modos.</l>
            <l>Passeris exsequias fracto canit ore Catullus.</l>
            <l>Tu Nemesim laudas, culte Tibulle, tuam.</l>
            <l>Omnia non uno desundant esseda campo:</l>
            <l>Noster in exiguo tramite currit equus.</l>
            <l>Si me Castalia docuisset Phoebus in umbra;</l>
            <l>Oraque Gorgonea nostra rigasset aqua;</l>
            <l>Meque vel Aeschyleo donasset Musa cothurno;</l>
            <l>Et foret in nostro grandior ore sonus:</l>
            <l>Non ego Phasiacae canerem certamina pubis,</l>
            <l>Aequora non prima sollicitata rate;</l>
            <l>Non conjuratos subvertere Pergama Reges</l>
            <l>Non Trojae profugos post duo lustra Deos;</l>
            <l>Thebanasve acies, Fratrumque immitia bella,</l>
            <l>Saevaque discordi funera rapta pyra:</l>
            <l>Teque, tuosque meo celebrarem carmine: nec me</l>
            <l>Pignore tam grato dulce gravaret onus.</l>
            <l>Nam canarem victosque duces, Hispanaque regna,</l>
            <l>Horridaque a proavis bella peracta tuis;</l>
            <l>demissumque genus antiqua ab origine Regum;</l>
            <l>Quantaque magnanimi gesta feruntur Avi,</l>
            <l>Dum Libyae tractus, veteres Carthaginis arces,</l>
            <l>Lotoghagum dites et populatur agros;</l>
            <l>Reginae accitu mox Itala regna secutus,</l>
            <l>Chalcidicasque arces, Parthenopemque subit.</l>
            <l>Sed quoniam instabiles animos muliebria versant</l>
            <l>Pectora; suspectos deserit ille lares;</l>
            <l>Ac patriae petit arva suae, nec longa morantus </l>
            <l>Ultores rursum ducit in arma deos;</l>
            <l>Obsessamque intrat Nymphis comitantibus urbem,</l>
            <l>Qua per operta vagus labitur antra liquor.</l>
            <l>Aurea quin illo dicunt sub Rege fuisse</l>
            <l>Saecula felices, qui meruere frui.</l>
            <l>Quid Patris invictas acies, quid concita dicam</l>
            <l>Classica per campos, Daunia terra, tuos</l>
            <l>Disjectosque duces, populataque castra, neque ullis</l>
            <l>Clara magis Regum praelia temporibus.</l>
            <l>O mihi supremos si Parca indulserit annos;</l>
            <l>Quanta canam! quantus vox mea plausus erit!</l>
            <l>Tunc ego Moeonios ausim perrumpere fontes,</l>
            <l>Saevaque terribili bella tonare tuba.</l>
            <l>Utque alios sileam; tua fortia facta referrem;</l>
            <l>Proveherentque animos tot monumenta meos;</l>
            <l>Ut puer extremas regni percurreris oras,</l>
            <l>Lustratis referens praemia litoribus:</l>
            <l>Et male pacatos sedaveris ante tumultus,</l>
            <l>Quam patriis hostes finibus expuleris.</l>
            <l>Primus honos, forti defensos milite Locros</l>
            <l>servasse, et muros, urbs Meliboea, tuos.</l>
            <l>Nec non Marte pari summas Caulonis in arces</l>
            <l>Venisse, inque suo templa sacrata jugo;</l>
            <l>Templa Deae, vastis late quae praesidet undis,</l>
            <l>Una Jovis conjux fida, sororque Jovis.</l>
            <l>Testis Chratis erit, testes Sybaritides undae,</l>
            <l>Oraque, quae fluctus prospicit Ionios.</l>
            <l>Adde, quod Etruscos oppleveris agmine campos;</l>
            <l>Et tibi captivis fluxerit Arnus aquis:</l>
            <l>Totque pharetratas, Turcarum corpora, turmas</l>
            <l>Ausoniis dederis Manibus inferias.</l>
            <l>Gratia Diis Italis; praeruta Ceraunia, et arces</l>
            <l>Buthroti, nostras pertimuere minas</l>
            <l>Captivumque ducem, fractosque adspeximus arcus</l>
            <l>Detulit huc domita quos tua classis aqua.</l>
            <l>Hinc Ligurum furias, compressaque jurgia ferro,</l>
            <l>Gallicaque in partes oppida versa duas.</l>
            <l>Ipse ego quae vidi, referam: scit Tuscula tellus,</l>
            <l>Quaque cadit summo lympha Aniena jugo.</l>
            <l>Nam duce te, Latios ferro dum subruis agros;</l>
            <l>Tempora militiae prima fuere meae.</l>
            <l>Bis Nomentanas, bis magni Tiburis arces</l>
            <l>Vidimus ad nostros projicere arma pedes:</l>
            <l>Quum jam sit media trepidatum pene Suburra;</l>
            <l>Et Capitolino vota parata Jovi.</l>
            <l>Nec semel, ut fatear, Collinae ad limina portae</l>
            <l>Fregimus, armatos reppulimusque duces.</l>
            <l>Parce tamen, veneranda Parens, si justa secutus</l>
            <l>signa sub Alfonso: Rex erat ille meus.</l>
            <l>Lanuvium infelix, fatis contraria nostris</l>
            <l>Terra; potes certas tu variasse vices.</l>
            <l>Nam quod ad hostiles flexit Victoria partes:</l>
            <l> Fortunae magis hoc, quam fruit artis opus.</l>
            <l>Ille sed Eridani ripas non fractus in altas</l>
            <l>Contendens, carae regna Sororis adit:</l>
            <l>Metatusque locum castris, Insubria passim</l>
            <l>Fudit, et Euganeis agmina missa jugis.</l>
            <l>Dicite Io, populi; turmas spectastis ovantes;</l>
            <l>Et per victrices foedera juncta manus.</l>
            <l>Ipse quoque haud sileat quos cedere Farfarus hostes</l>
            <l>Risit, et exutum vertere terga ducem.</l>
            <l>Heus ubi nunc, Roberte, tuae vocesque, minaeque,</l>
            <l>Campani peteres quum tibi jura soli?</l>
            <l>Jam nostros Reges, jam sternere cuncta parabas:</l>
            <l>Nunc fuga degeneres arguit ecce metus.</l>
            <l>Hortarisque tuos dimittere signa maniplos,</l>
            <l>Heu pudor, et longae praemia militiae.</l>
            <l>Hos tamen ille pius, quamvis diversa secutos</l>
            <l>Alfonsus miti fovit, et auxit ope.</l>
            <l>Macte animo custos hominum, macte optime Regum,</l>
            <l>Ausoniae tu Sol, tu pater unus ades.</l>
            <l>Quid memorem pacisque artes, bellique labores,</l>
            <l>Perpetuumque animi tempus in omne decus?</l>
            <l>Sed me formosae deterrent jussa puellae,</l>
            <l>Ne possim tantis invigilare choris:</l>
            <l>Et vetat asper Amor dulces contemnere curas;</l>
            <l>Cogit et inviso subdere colla jugo.</l>
            <l>Nec prosunt lacrimae, nec verba precantia mortem:</l>
            <l>ille suas in me concutit usque faces.</l>
            <l>Quare si nostri veniet tibi nuncia leti</l>
            <l>Fam; triumphales jam prope siste rotas:</l>
            <l>atque haec ad cineres moerens effare sepultos:</l>
            <l>saevitia dominae rapte Poëta jaces.</l>
          </lg>
        </div2>
        <div2>
          <head><hi rend="italic">Elegia secunda, in festo die divi Nazarii martyris, qui poetae
              natalis est</hi>.</head>
          <lg>
            <l>Ecce mihi totum lux exspectata per annum</l>
            <l>Jam redit, Aoniae serta novate Deae,</l>
            <l>Haec me vitales genitum produxit in auras;</l>
            <l>Jussit et erectum tollere ad astra caput.</l>
            <l>Nunc mihi purpureis aram cumulate hyacinthis:</l>
            <l>Cingite et intexta limina nostra rosa.</l>
            <l>Sic etenim coluisse decet Geniumque, Laresque:</l>
            <l>Ferte coronato tura, merumque foco.</l>
            <l>Tuque apio innexos dudum acceptura poëtas,</l>
            <l>Splendida solennes instrue mensa dapes.</l>
            <l>Hic mihi puniceo Pontani Musa cothurno</l>
            <l> Incipiet posito carmen hiare mero:</l>
            <l>Naturaeque vias, tenerique exordia mundi</l>
            <l>Proferet; et certa cunta obitura die.</l>
            <l>Crassus at aeterno frondis redimitus honore,</l>
            <l>Solvat Pieriis ora rigata modis:</l>
            <l>Et mihi Linternumque vetus, placidumque Petrinum,</l>
            <l>Ostendatque Atavi regna opulenta mei:</l>
            <l>Regna male ad feros heu perventura nepotes;</l>
            <l>Dum versat varias Sors inimica vices.</l>
            <l>Altiliusque novos Superis laturus honores,</l>
            <l>Pindarica feriat carmina docta lyra.</l>
            <l>Sforciadum mox dicat, Aragoniosque hymenaeos:</l>
            <l>Jure quibus cantus aequet, Homere, tuos.</l>
            <l>Nec gemat exsilium Spartani Musa Marulli, </l>
            <l>Ventura ad nostras ingeniosa dapes:</l>
            <l>Verba sed antiqui reddat, numerosque Lucretii,</l>
            <l>Dum magnis Divos laudibus accumulat.</l>
            <l>Adde tuos, Puderice, sales; adde inclyta Patris</l>
            <l>Eloquia; adde animo tot bona parta tuo.</l>
            <l>Jamque Panhormitae lusus, et scripta recense,</l>
            <l>Et Jovianaeae tempora amicitiae.</l>
            <l>Hos inter meritis rediens Aquivivus ab armis,</l>
            <l>Prodat honoratae praemia militiae:</l>
            <l>Atque chori princeps docti argumenta Plutarchi, </l>
            <l>Cumque suis referat dogmata principiis.</l>
            <l>Ipse autem haud dubitet Cabanilius acta referre</l>
            <l>Vel sua, vel magno juncta Parentis Avo.</l>
            <l>Nec Phoebo minus ipse suo, quam Marte probatus,</l>
            <l>Phocaïco pexas tingat in amne comas.</l>
            <l>Tu quoque, quem juvenem veneror, dulcissime Garlon,</l>
            <l> Incipe jam docta plectra movere manu:</l>
            <l>Allisasque tuas mihi concine, dum vaga Lunam</l>
            <l>Sidera per tacitum nocte sequuntur iter.</l>
            <l>Talibus auspuciis geniales ducere caenas,</l>
            <l>Thespiadumque modis concelebrare juvat.</l>
          </lg>
        </div2>
        <div2>
          <head><hi rend="italic">Elegia tertia, calendis januariis, ad Fuscum</hi>.</head>
          <lg>
            <l>Exoritur lux alma, caput Sol detegit aureum;</l>
            <l>Qui toties nostros exhilaravit avos.</l>
            <l>Exoritur: redit ecce anni melioris origo.</l>
            <l>Quisquis ades, sancta concipe voce preces.</l>
            <l>Cingatur de more sacris fastigia templis,</l>
            <l>Quae vaga Sebethi Naïs ab amne legit.</l>
            <l>Ipse sui Janus praepandat limina templi:</l>
            <l>Cui geminum liquido stillet odore caput.</l>
            <l>Illius et castas fument pia tura per aras:</l>
            <l>Atque focos supra stet, videatque suos:</l>
            <l>Nunciet et tibi, Fusce, novos virtutis honores.</l>
            <l>Jam reor haec animum vota fovere tuum.</l>
            <l>Nec magis optaris, quas Lydius amnis arenas,</l>
            <l>Quas volvit flavi lympha superba Tagi.</l>
            <l>Nec magis uberibus quidquid sibi colligit arvis</l>
            <l>Medus, et assiduo sole perustus Arabs.</l>
            <l>Justa precor: Latiis utinam discedat ab oris</l>
            <l>Hostis, et indecori victus oberret equo.</l>
            <l>Victus Hydruntinas cogatur linquere terras;</l>
            <l>Et plangat nostram sanguinolentus humum.</l>
            <l>Haec veniet lux, Fusce, tuis laetissima votis;</l>
            <l>Quum Pax optatas ducet in urbe moras.</l>
          </lg>
        </div2>
        <div2>
          <head><hi rend="italic">Elegia quarta, in Morum Candidam</hi>.</head>
          <lg>
            <l>Nunc, Erato, virides capiti subnecte corymbos,</l>
            <l>Profer et auratae fila canora lyrae.</l>
            <l>Arboris umbriserae casus referamus acerbos.</l>
            <l>Non erat haec nostro fabula nota solo.</l>
            <l>Audiat, et molli cantantes protegar umbra</l>
            <l> Ipsa, *****</l>
            <l>Olim Bajanis fuerat pulcherrima silvis</l>
            <l>Naïas, errantes figere docta feras.</l>
            <l>Quam liquidus clausis Lucrinus saepe sub antris</l>
            <l>Optavit lateri jungere posse suo.</l>
            <l>Nec semel illius pharetram laudavit, et arcum</l>
            <l>Pastorum incultis fistula carminibus.</l>
            <l>Testes Cumeae, testes Linternides undae,</l>
            <l>Sanctaque Gauranae Numina Hamadryades,</l>
            <l>Illam Silvanos, Panasque odisse bicornes,</l>
            <l>Et quoscumque colit silva, nemusque Deos.</l>
            <l>Sed quid fata parant? solitis Morinna redibat</l>
            <l>Montibus hoc illi nomen, et omen erat:</l>
            <l>Quum subita caelum texit caligine nimbus;</l>
            <l>Et multa canam grandine fecit humum.</l>
            <l>Illa hiemem fugiens, diversa per arva cucurrit,</l>
            <l>Tecta caput sertis, grandine tecta caput.</l>
            <l>Vallis erat prope sulfureos male pervia montes,</l>
            <l>Candida quam Grajo nomine signat humus.</l>
            <l>Hanc super excisis pendebat cautibus antrum,</l>
            <l>Agricolüm hirsutis nota domus gregibus.</l>
            <l>Pugnantes huc forte coëgerat impiger hircos</l>
            <l>Semideusque caper, semicaperque Deus.</l>
            <l>Quem procul ut vidit Nymphe, sic pectore toto</l>
            <l> Insequitur tales et jacit ore sonos:</l>
            <l>Quo properas, ah dura, measque ingrata querelas</l>
            <l>Despicis? aspectus ne fuge, Nympha, meos.</l>
            <l>Mecum capreolos, mecum venabere damas.</l>
            <l>Parebit jussis hoc pecus omne tuis.</l>
            <l>Nil est, quod fugias: mihi, crede, recentia semper</l>
            <l>Pocula de niveo sagina lacte madent.</l>
            <l>Semper picta rosis, semper contexta ligustris</l>
            <l>De nostro poteris munera ferre sinu.</l>
            <l>Dixit. At illa volans celeres praevertitur auras,</l>
            <l>Imbre nihil motos impediente gradus.</l>
            <l>Jamque petens tristesque lacus, sterilemque paludem,</l>
            <l>Consitaque arbustis non minus arva novis,</l>
            <l>Adspicit exesi longe sub faucibus antri</l>
            <l>Obscurum caeco pulvere noctis iter.</l>
            <l>Huc, tamquam in latebras, se conjicit. haud minus ille</l>
            <l> Insequitur praedae tractus amore suae.</l>
            <l>Jamque patents caelum rursus, Solemque videbat;</l>
            <l>Liquerat et montem post sua terga cavum;</l>
            <l>Dextra pontus erat, praeruptaque saxa sinistra:</l>
            <l>Et jam defessam, jamque premebat amans.</l>
            <l>Protinus exclamans, Fer opem mihi, Delia, dixit:</l>
            <l>Oraque supremo diriguere sono.</l>
            <l>Attulit auxilium Nymphae Dea; seque vocanti</l>
            <l>Praebuit: illa cadens sponte recumbit humi:</l>
            <l>Fitque arbor subito: Morum dixere priores;</l>
            <l>Et de Morinna nil nisi nomen habet.</l>
            <l>Pes in radicem, in frondes ivere capilli;</l>
            <l>Et quae nunc cortex, caerula vestis erat.</l>
            <l>Brachia sunt rami; sed quae nitidissima poma,</l>
            <l>Quas male vitasti, Nympha fuere nives.</l>
            <l>Flevit Misenus, mutatam flevit Avernus;</l>
            <l>Fontibus et calidis ingemuere Deae.</l>
            <l>Quin etiam flevere suis Sebethides antris</l>
            <l>Najades et passis Parthenopea comis.</l>
            <l>Sed tamen ante alios lacrimas in stipite fudit</l>
            <l>Faunus, et haec tristes addit ad inferias:</l>
            <l>Inter silvicolas o non ignota Sorores,</l>
            <l>Nunc Morus, duris candida corticibus:</l>
            <l>Vive diu, et nostros semper tege fronde capillos;</l>
            <l>Cedat ut ipsa tuis pinus acuta comis.</l>
            <l>Tu numquam miserae maculabere sanguine Thysbes;</l>
            <l> Immemor heu fati ne videare tui.</l>
            <l>Tu, nec fata negant, niveis uberrima pomis,</l>
            <l>His olim stabis frondea limitibus:</l>
            <l>Et circum puerique canent, facilesque puellae:</l>
            <l>Ducentes festos ad tua sacra choros.</l>
            <l>Hactenus insigni cecinit testudine Musa;</l>
            <l>Aoniasque volans laeta revisit aquas.</l>
          </lg>
        </div2>
        <div2>
          <head><hi rend="italic">Elegia quinta, ad Bacchum</hi>.</head>
          <lg>
            <l>Bacche bimater, ades: sic sint tibi nexa corymbis</l>
            <l>Cornua, sic nitidis pendeat uva comis:</l>
            <l>Seu te nunc Thebae, seu te nunc Ismarus horrens,</l>
            <l>sive habet umbrosis Naxos amica jugis.</l>
            <l>Huc, pater, huc propera frondenti candide thyrso;</l>
            <l>Huc potius gressus dirigere, Bacche, tuos.</l>
            <l>Sed pallam jam pone gravem, pictosque cothurnos;</l>
            <l>Et musto teneros tu quoque tinge pedes.</l>
            <l>Tecum etiam Dryadesque Deae, Satyrique bicornes</l>
            <l>Adsint, et calamos, concavaque aera sonent;</l>
            <l>Raucaque subductis percurrant tympana palmis, </l>
            <l>Bassaridum fusis turba verenda comis.</l>
            <l>Quas male festinans Silenus pone sequatur,</l>
            <l>Et, procul ut maneant, subsideantque, roget.</l>
            <l>Tum secum auriti fatum deploret aselli,</l>
            <l> Incedet ferula dum titubante Senex.</l>
            <l>At Deus hortorum, cui vertice fixa rubenti</l>
            <l>Canna tremit, saevas falce repellat aves.</l>
            <l>In medio crater caelato maximus auro</l>
            <l>Spumet inexhaustum, Lesbia dona, merum:</l>
            <l>Et circum de more tuas cava tibia laudes</l>
            <l>Intonet, appositas concelebretque dapes.</l>
            <l>Ipse ego perque vias urbis, perque omnia passim</l>
            <l>Compita, perpetuo sacra colenda feram.</l>
            <l>Ipse Gigantaeo referam memorata triumpho</l>
            <l>Nomina, et evantes, orgia laeta, choros.</l>
            <l>Nec sileam fuscas acies, Gangetica regna,</l>
            <l>Gestaque odoratis praelia litoribus.</l>
            <l>Mox thalamos, Ariadna, tuos, taedasque jugales,</l>
            <l>Quaeque nitet medio fixa Corona polo.</l>
            <l>Jamque pios ritus, indictaque sacra frequetans,</l>
            <l> Instituam virgas fronde virenti tegi:</l>
            <l>Incedamque tuas vates tam magnus ad aras,</l>
            <l>Quam nec Virgilius, quam nec Homerus erat.</l>
            <l>Tu mihi, sancte pater, mordaces exime curas:</l>
            <l>Nubilaque annoso pectora solve mero.</l>
            <l>Tu mihi securos adige in praecordia somnos:</l>
            <l>Afflatuque juva lumina fessa tuo.</l>
            <l>Scimus enim, quantos ineunte aetate labores</l>
            <l>Pertuleris, quantos fulminis igne metus.</l>
            <l>Infelix Semele, quid munera poscis amantem,</l>
            <l>Quae tibi, quae nato sunt nocitura tuo?</l>
            <l>Posce Iovem, quae digna tuis sint praemia votis,</l>
            <l>Posce: feres votis praemia digna tuis.</l>
            <l>Non tibi silviculûm proles de plebe deorum,</l>
            <l>Sed cui sint Phoebus, Mercuriusque pares;</l>
            <l>Sed quam Saturnus non dedignetur ab alto</l>
            <l>Noscere; quam laeto Jupiter ore probet.</l>
            <l>Salve, cara Patri soboles, mitissime Divûm:</l>
            <l>Salve, hominum requies, laetitiaeque parens:</l>
            <l>Et faciles, si justa peto, mihi prospice Musas:</l>
            <l>Et me pacato numine dexter adi.</l>
          </lg>
        </div2>
        <div2>
          <head><hi rend="italic">Elegia sexta, ad Ludovicum Montalium syracusanum, Caroli Caes.
              Scrinii magistrum</hi>.</head>
          <lg>
            <l>Mons altus nomen clarum tibi, sive nivosis</l>
            <l>Nascenti dederit fertilis Aetna jugis;</l>
            <l>Seu lustrata vagis Nebrodis saxa Napaeis,</l>
            <l>Sive Dionaeo Numine clarus Eryx;</l>
            <l>Seu quod Olympiaco reptaris vertice; teque</l>
            <l>Pertulerit placido blanda Arethusa sinu:</l>
            <l>Nobile frondoso defluxit nomen Olympo,</l>
            <l>Elei referens sacra vetusta Jovis.</l>
            <l>Seu mage quod celsas puer exsuperaveris Alpes;</l>
            <l>Dum pater in laudes Belgica terra tuas:</l>
            <l>Oceanique petis non explorata Britanni</l>
            <l>Murmura, nec canae Tethyos antra times:</l>
            <l>Exhaustos praeferret ut illa aetate labores,</l>
            <l>Aëria nomen venit ab Alpe tibi.</l>
            <l>Quidquid id est, quicumque hujus tibi nominis auctor</l>
            <l>Mons, et inaccessi verticis asperitas:</l>
            <l>Non mores, non facta, sed altae mentis acumen</l>
            <l>Vidit, et ingenii praevia signa tui.</l>
            <l>Nam licet ipse animo nubes, et sidera vincas;</l>
            <l>Cunctaque sint sensu pene minora tuo:</l>
            <l>Non te per duros aditus, rupesve fragosas,</l>
            <l>Sed per floriferum vallis adimus iter;</l>
            <l>Vallis, perpetuo quam vestit gramine rivus;</l>
            <l>Et quam vicini litoris aura fovet.</l>
            <l>Hoc est, hoc, mihi crede, Deos aequare merendo:</l>
            <l>Hoc est aeterni sceptra tenere Jovis.</l>
            <l>Caetera mortales inter peritura labores</l>
            <l>Desere, et hoc unum vita sequatur opus.</l>
          </lg>
        </div2>
        <div2>
          <head><hi rend="italic">Elegia septima, ad Junianum Majum praeceptorem</hi>.</head>
          <lg>
            <l>Quum tibi Bajanae spectantur ab aequore Nymphae</l>
            <l>Stagnaque vicinis hospita litoribus;</l>
            <l>Qua vetus Herculeos perduxit semita tauros,</l>
            <l>Longius excluso concita claustra mari;</l>
            <l>Quaque jacet Baulos inter lucumque Sibyllae,</l>
            <l>Et Prochytae rectum per juga tendit iter:</l>
            <l>Nos hic, ut nosti, durae parere puellae</l>
            <l>Cogimur, et tristes ducere in urbe moras.</l>
            <l>Nec tamen aut studiis animum intendisse severis,</l>
            <l>Aut prodest sanctas excoluisse Deas.</l>
            <l>Quumque tot unanimes dederint mihi fata sodale;</l>
            <l>Auxilium, nemo est, qui mihi rite ferat.</l>
            <l>Instat saevus Amor, reficitque in cote sagittas;</l>
            <l>Nec patitur presso colla movere jugo.</l>
            <l>Et licet assiduis tabescant pectora curis:</l>
            <l>Quaerimus, unde queant tanta venire mala.</l>
            <l>Atque utinam tristes Lachesis mihi finiat annos;</l>
            <l>Claudat et aetatis tempora dura meae:</l>
            <l>Aut aliquis, saevi quae sit medicina furoris,</l>
            <l>Non vanus nostra cantet in aure Deus.</l>
            <l>Sed jam laurigeris cessant oracula Delphis:</l>
            <l>Mutaque Cumeae Virginis antra silent.</l>
            <l>Nec Pan Maenalia reddit responsa sub umbra:</l>
            <l>Nocte licet pastor viscera libet ovis.</l>
            <l>Nec mihi Chaonias spes est audire columbas;</l>
            <l>Cornigerumque pudet fata referre Jovem.</l>
            <l>Oblitasque loqui jampridem Graecia quercus</l>
            <l>Mirata est posito conticcuisse Deo.</l>
            <l>At tibi venturos, Maï, praedicere casus</l>
            <l>Fas est, et mites consuluisse Deos.</l>
            <l>Nec tantum aut arae fumos, aut nuncia sentis</l>
            <l>Fulgura, sed Stygiis somnia missa locis;</l>
            <l>Somnia, quae miseram perturbant saepe quietem;</l>
            <l>Dum mens incertis pendent imaginibus.</l>
            <l>O quoties per te vanum posuisse timorem</l>
            <l>Me memini, et laetos continuasse dies.</l>
            <l>O quoties, trepidus quum non spernenda putarem,</l>
            <l>In nostrum cavi damna futura caput.</l>
            <l>Saepe, meae tibi quum narrassem visa puellae;</l>
            <l>Dixisti, certos haud procul esse metus.</l>
            <l>Saepe illam madidos lustrare in flumine crines</l>
            <l>Jussisti, et misto solvere farra sale.</l>
            <l>Quod si olim terris talem te fata dedissent, </l>
            <l>Sprevisset Tuscos Martia Roma viros.</l>
            <l>Nam te quis melius calidas deprendere fibras,</l>
            <l>Consulere aërias aut potuisset aves?</l>
            <l>Illa triumphatum regeret nunc legibus orbem;</l>
            <l>Nec foret in cineres obruta pene suos.</l>
            <l>Nec fera vidisset Cannensis funera pugnae;</l>
            <l>Aut aquilas Parthos tam male ferre duces.</l>
            <l>Scipiadum patriis habitarent sedibus Umbrae:</l>
            <l>Tanta nec Hispanum conderet ossa solum.</l>
            <l>Te, duce veridicae patuissent scripta Sibyllae,</l>
            <l>Non intellecto quae nocuere deo.</l>
            <l>Fortunate Deûm interpres, quem sidera norunt,</l>
            <l>Cui Superûm mentes explicuisse licet.</l>
            <l>Non te letali tetigit Puer improbus arcu:</l>
            <l>Quamvis et dominos implicet ille Deos.</l>
            <l>Nec tibi securos rumpunt suspiria somnos</l>
            <l>Fallaces Veneris despicis insidias.</l>
            <l>At nos incertis caeci jactamur in undis</l>
            <l>Ducimus et nullo tempora consilio.</l>
            <l>Et quisquam mihi nunc longos optaverit annos.</l>
            <l>Quum videat vitae taedia tanta meae?</l>
            <l>Non me Sisyphio superent impulsa labore</l>
            <l>Saxa; nec Infernis dolia adacta vadis.</l>
            <l>Et Tityi rostro cedet mihi vultur obunco,</l>
            <l>Pomaque Letheis risa sub arboribus. </l>
            <l>Vos igitur, qui me victum jam fletis, amici, </l>
            <l>sic mea compositis caeditae busta notis:</l>
            <l>ACTIUS HIC SITUS EST CINERES GAUDETE SEPULTI</l>
            <l>JAM VAGA POST OBITUS UMBRA DOLORE VACAT.</l>
          </lg>
        </div2>
        <div2>
          <head>
            <hi rend="italic">Elegia octava, in dominae natalem, ad Junonem</hi>
          </head>
          <lg>
            <l>Junoni fer sacra, novas lege, Musa, coronas:</l>
            <l>Natalis Dominae jam mihi festus adest,</l>
            <l>Ipsa sed in primis solennes indue cultus:</l>
            <l>Et mihi purpurea tempora cinge rosa.</l>
            <l>Utque aliquid gratas divae meditemur ad aras, </l>
            <l>Affer inauratae garrula plectra lyrae.</l>
            <l>Tu quoque, vita, tuos auro subnecte capillos:</l>
            <l>Plurimaque in niveo pectore gemma micet.</l>
            <l>Haec mihi te, mea lux, seros promisit in annos,</l>
            <l>Haec mihi te certam jussit habere dies.</l>
            <l>Quanta mihi hac primum fulserunt gaudia luce</l>
            <l>Quantus in hoc uno tempore venit honos! </l>
            <l>O mihi Erythraeis merito signanda lapillis:</l>
            <l>O mihi delicias inter habenda meas.</l>
            <l>Quisquis ades, bona verba, et laetos edite cantus;</l>
            <l>Libaque de Siculo dulcia melle date.</l>
            <l>Alba mihi vestis nullo violata veneno</l>
            <l>Adsit; et in geminos defluat apta pedes.</l>
            <l>Ante aram viridi texant umbracula quercu</l>
            <l>Formosis Dryades, rustica turba, comis.</l>
            <l>Phoebus odorata circum tegat atria lauro:</l>
            <l>At myrto duplices tu, Cytherea, fores.</l>
            <l>Ipsa Arabum merces Niseïa turba ministret:</l>
            <l>Lenaeusque ferat Naxia vina pater.</l>
            <l>Omnia sint laetis operata ex ordine sacris:</l>
            <l>Et caelum niveis constrepat alitibus.</l>
            <l>Magna parens Juno, centum comitata ministris </l>
            <l>Huc ades; et votis annue, Diva, meis.</l>
            <l>Vos quoque, per vacuum quae luditis aëra, Nymphae,</l>
            <l>Cingite felici nubila summa choro.</l>
            <l>Scilicet eventus haec sint bona signa futuri:</l>
            <l>Haec eadem plenae nuncia laetitiae.</l>
            <l>Ipse ego vestra sequar jucundo gaudia plausu;</l>
            <l>Et peragam varios ore, manuque modos:</l>
            <l>Quin etiam sertis, et ture calentibus aris,</l>
            <l>Excipiam sancta Numina vestra die.</l>
            <l>At tu, Natalis, nullos non fauste per annos,</l>
            <l>semper honorata luce serenus eas.</l>
            <l>Quodque opto, innumeras (siquid prece posse putamur)</l>
            <l>Cumeae vincas Vatis Olympiadas.</l>
          </lg>
        </div2>
        <div2>
          <head><hi rend="italic">Elegia nona, ad ruinas Cumarum, urbis vetustissimae</hi>.</head>
          <lg>
            <l>Hic, ubi Cumeae surgebant inclyta famae</l>
            <l>Moenia, Tyrrheni gloria prima maris;</l>
            <l>Longinquis quo saepe hospes properabat ab oris,</l>
            <l>Visurus tripodas, Delie magne, tuos;</l>
            <l>Et vagus antiquos intrabat navita portus,</l>
            <l>Quaerens Daedalie conscia signa fugae:</l>
            <l>(credere quis quondam potuit, dum fata manebant?)</l>
            <l>Nunc silva agrestes occulit alta feras.</l>
            <l>Atque ubi fatidicae latuere arcana Sibyllae,</l>
            <l>Nunc claudit saturas vespere pastor oves.</l>
            <l>Quaeque prius sanctos cogebat curia patres,</l>
            <l>Serpentum facta est, alituumque domus.</l>
            <l>Plenaque tot passim generosis atria ceris,</l>
            <l> Ipsa tua tandem subruta mole jacent.</l>
            <l>Calcanturque olim sacris onerata trophaeis</l>
            <l>Limina: distractos et tegit herba Deos.</l>
            <l>Tot decora, artificumque manus, tot nota sepulcra,</l>
            <l>Totque pios cineres una ruina premit.</l>
            <l>Et jam intra solasque domos, disjectaque passim</l>
            <l>Culmina setigeros advena figit apros.</l>
            <l>Nec tamen hoc Grajis cecinit Deus ipse carinis:</l>
            <l>Praevia nec lato missa Columba mari.</l>
            <l>Et querimur, cito si nostrae data tempora vitae</l>
            <l>Diffugiunt? urbes mors violenta rapit.</l>
            <l>Atque utinam mea me fallant oracula vatem:</l>
            <l>Vanus et a longa posteritate ferar.</l>
            <l>Nec tu semper eris, quae septem amplecteris arces:</l>
            <l>Nec tu, quae mediis aemula surgis aquis.</l>
            <l>Et te (quis putet hoc?) altrix mea, durus arator</l>
            <l>Vertet; et Urbs, dicet, haec quoque clara fuit.</l>
            <l>Fata trahunt homines: fatis urgentibus, urbes,</l>
            <l>Et quodcumque vides, auferet ipsa dies.</l>
          </lg>
        </div2>
        <div2>
          <head><hi rend="italic">Elegia decima, mala punica</hi>.</head>
          <lg>
            <l>Quid miser externas perquiris navita gentes?</l>
            <l>Et tam longiquo gurgite quaeris opes?</l>
            <l>Nec te ventorumque minas, pelagique procellas,</l>
            <l>Non piget ignotae damna subire viae?</l>
            <l>Adspice, quam tenui velemus cortice gemmas.</l>
            <l>Jam tibi, quidquid habent litora rubra, damus:</l>
            <l>Seu vis purpureos roseo fulgore hyacinthos:</l>
            <l>Infensam Baccho sive amethyston amas:</l>
            <l>Ardentes seu quae torres imitantur, et ignes:</l>
            <l>Seu mage diluto lumine chrysolithos.</l>
            <l>Sed rude divitias extollit vulgus inanes:</l>
            <l>Nec meminit, quantis sit caput inde malis.</l>
            <l>Divitiae fera bella viris, letumque tulerunt.</l>
            <l>Nam prius aeterna pace vigebat humus.</l>
            <l>Diviitiis natoque pater, natusque parente</l>
            <l>Caeditur, et caro fratre verenda soror.</l>
            <l>Nec tantum saevae tractant aconita novercae:</l>
            <l>Sed jugulat partus mater avara suos.</l>
            <l>Adde, quod et gemmae solo fulgore probantur;</l>
            <l>Adscitusque illis quaeritur arte decor.</l>
            <l>At nobis natura oculos tardare tuentes,</l>
            <l>Et dedit, arenti pellere ab ore sitim.</l>
            <l>Nec nostrae populos armant in praelia gemmae;</l>
            <l>Nec suadent magnos clam violare Deos.</l>
            <l>Sed semper placidis visunt convivia mensis:</l>
            <l>Stant ubi jucundo pocula plena mero.</l>
            <l>Illic nos tenerae vir porrigit ipse puellae,</l>
            <l>Porrigit et cupido fida puella viro.</l>
            <l>Pacis opus sumus, et pacati munus amoris;</l>
            <l>Quod capit a Satyro Naïs amata suo.</l>
            <l>Nec temere, Infernis quum nos libasset in hortis,</l>
            <l>Noluit ad Matrem Nata redire suam.</l>
            <l>Nos quoque, dum Libycos errat Pomona per agros,</l>
            <l>Obstupuit pleno fracta rubere sinu:</l>
            <l>Ac rarum mirata decus, mirata liquorem,</l>
            <l> In sua de patrio transtullit arva solo.</l>
            <l>Ergo Puniceae laus haec, et gloria silvae,</l>
            <l>Vincere gemmiferi lucida dona maris;</l>
            <l>Pallentique graves depellere corpore morbos;</l>
            <l>Aegraque Paeoniis ora levare modis.</l>
            <l>Quod nec Erythraei praestabunt litora ponti,</l>
            <l>Non opibus pollens Indica terra suis.</l>
            <l>Tu vero, duplici fulgent cui tempora lauro,</l>
            <l>Militiae, et sacri dux, Aquivive, chori:</l>
            <l>Accipe nos, laudum contentus luce tuarum:</l>
            <l>Muneraque invisae despice luxuriae:</l>
            <l>Et seu carminibus, seu delassaberis armis;</l>
            <l>Diluat exundans haec tibi gemma sitim.</l>
          </lg>
        </div2>
      </div1>
      <div1>
        <head>Elegiarum liber III</head>
        <div2>
          <head><hi rend="italic">Elegia prima, ad Federicum, Ferdinandi fil. aragoneum, Siciliae
              regem</hi>.</head>
          <lg>
            <l>Ergo ego fallaci tantum servire puellae</l>
            <l>Natus, et adverso semper amore queri?</l>
            <l>Nec me Piëria spectabit Phoebus in umbra</l>
            <l> Inter certantes carmina ferre choros?</l>
            <l>Qua densos Helicon saltus, collesque virentes</l>
            <l>Pandit; et Aonidum perluit antra liquor;</l>
            <l>Dispositaeque jugis intexunt serta Puellae;</l>
            <l>Pendentesque sonant per cava saxa lyrae.</l>
            <l>Jam libet intactis haurire e fontibus undam; </l>
            <l>Et lustrare sacrum, qua via nulla, nemus.</l>
            <l>Ardua sunt tentanda: novas en, carmina, vires</l>
            <l>Sumite: per durum gloria anhelat iter.</l>
            <l>Nunc opus est alia crinem compescere fronde:</l>
            <l>Nil mihi cum sertis, Bacche jocose, tuis.</l>
            <l>Ipse audax virides Parnassi in vertice lauros</l>
            <l>Decerpam, aut silvis, Pinde canore, tuis.</l>
            <l>Ipse lyram nullo percussam pollicis ictu</l>
            <l>Suspendam ex humeris, praemia rara, meis.</l>
            <l>Non ego nunc molles meditor lascivus amores:</l>
            <l>Nec jacio ad surdas carmina blanda fores.</l>
            <l>Major ad heroos me sublevat aura cothurnos</l>
            <l>Major et in nostro personat ore Deus.</l>
            <l>Laetus ades, Federice: tuas ex ordine laudes</l>
            <l>Exsequar: auspiciis fama petenda tuis.</l>
            <l>Nam quamquam antiiquis Regum bene fulta triumphis</l>
            <l>Stat domus; et tantis se tibi jactat avis:</l>
            <l>Majorum tua non titulis innixa recumbit </l>
            <l>Gloria, nec priscis gestit imaginibus:</l>
            <l>Sed certat magnos virtus anteire parentes,</l>
            <l>Aeternum et vera laude parare decus.</l>
            <l>Nec tua facta olim titulo breve marmor habebit.</l>
            <l>Immensum magni carminis illud opus.</l>
            <l>Seu te quis teneris puerum miratus ab annis,</l>
            <l>Aetatis referat tempora prima tuae:</l>
            <l>Seu casus rerum varios, durosque labores,</l>
            <l>Exhausta et saevo praelia Marte canat.</l>
            <l>Egressum vix dum cunis Aeneïa nutrix</l>
            <l>Sensit, et adventu mota repente tuo est:</l>
            <l>Terque Deos venerata, caput ter substulit urna;</l>
            <l>Et tandem Phrygio lingua voluta sono est:</l>
            <l>En iterum, Sol magne, meae post diruta Trojae</l>
            <l>Pergama, post Latios spes mihi surgit avos.</l>
            <l>Hac aetate Vagi quondam per prata Scamandri,</l>
            <l>Aenean vidi ludere saepe meum.</l>
            <l>Nec tu major eras, quum jam post fata Creusae</l>
            <l>Reptares gremio, pulcher Iüle, meo;</l>
            <l>Certaresque jocis curas mihi demere aniles,</l>
            <l>Deducens blandas nostra per ora manus,</l>
            <l>His tamen auspiciis Albanae ad sidera turres</l>
            <l>Crevere, et rerum maxima Roma caput.</l>
            <l>Hinc Decios, Fabiosque, hinc pectora dura Catones</l>
            <l>Vidimus, et falces, Brute severe, tuos.</l>
            <l>Vidimus et ductos non uno ex hoste triumphos,</l>
            <l>Auctaque Julaeis stemmata Caesaribus.</l>
            <l>Ingredere o, felixque subi pede nostra secundo</l>
            <l>Moenia; propensos et venerare Deos.</l>
            <l>Ingredere; Antiphatae pollens tibi regia Fervit, </l>
            <l>Et Laestrigonio limina tuta metu.</l>
            <l>Sit Jove Creta potens, sint clari ab Apolline Delphi;</l>
            <l>Laudet Amyclaeos Taenaris ora Duces.</l>
            <l>Alciden, Bacchumque ferant ad sidera Thebae:</l>
            <l>Terra rudimentis nostra beata tuis.</l>
            <l>Nam te, dum rapidos arcet de finibus hostes;</l>
            <l>Ardua magnanimus misit in arma Pater.</l>
            <l>Auspice te, nostrae nullis incursibus arces,</l>
            <l>succumbent nullis litora nostra minis.</l>
            <l>Sed bene habet, cessere metus, cessere pericla:</l>
            <l>Barbarus hostiles ad sua vertit equos.</l>
            <l>Jam juga, jam lati respirant undique campi:</l>
            <l>Nec tuba veliferas concitat ulla rates.</l>
            <l>Tu tamen ad patrios revocabere victor honores,</l>
            <l>Maternosque sinus, Parthenopemque petes.</l>
            <l>Mox Salentinos ibis metator in agros, </l>
            <l>Qua secat Oebalia culta Galesus aqua.</l>
            <l>Sed quo, Livor edax, non irruis? ecce repente</l>
            <l>Fata jubent longas te procul ire vias;</l>
            <l>Romanumque patrem, sacrasque invisere sedes,</l>
            <l> In primis magnos promeruisse Deos.</l>
            <l>Tum pontes, arcusque ducum, delubra, viasque,</l>
            <l>Cumque suis cernes structa theatra foris.</l>
            <l>Interea Vaticanas numerare per aedes</l>
            <l>Tot signa artificum, tot monumenta licet.</l>
            <l>Mox Vejos, veteresque Umbros fortesque Sabinos</l>
            <l>Transgresso, Hadriacum stat superare latus,</l>
            <l>Aemiliaeque domos, Apenninumque nivalem,</l>
            <l>Et Phaëtonteo proxima regna Pado.</l>
            <l>Quis sumtus, Leonora, tuos, quis publica dicat</l>
            <l>Munera, Atestinis edita Princibus?</l>
            <l>Jam veteres superas, dives Ferraria, ludos;</l>
            <l>Aurea dum celeri praemia ponis equo;</l>
            <l>Effigiesque Deûm, spectandaque signa per aras</l>
            <l>Exstruis, et variis pegmata celsa locis.</l>
            <l>Quis rursum Venetae miracula proferat Urbis?</l>
            <l>Una instar magni quae simul orbis habet.</l>
            <l>Una Italûm Regina, altae pulcherrima Romae</l>
            <l>Aemula, quae terris, quae dominaris aquis,</l>
            <l>Tu tibi vel reges cives facis. o decus, o lux</l>
            <l>Ausoniae, per quam libera turba sumus:</l>
            <l>Per quam barbaries nobis non imperat; et Sol</l>
            <l>Exoriens nostro clarius orbe micat. </l>
            <l>Proxima sunt, Gonsaga, tua spectacula terrae,</l>
            <l>Donaque per magnos ante parata Duces.</l>
            <l>Mantua queis, largoque exsultat Mincius ore,</l>
            <l>Ausus spumiferum tollere ad astra caput.</l>
            <l>Mincius aeterni sacrum geniale Maronis;</l>
            <l>Cui cedit flavo lucidus amne Meles.</l>
            <l>Hinc populos, Ticine, tuos spectare licebit,</l>
            <l>Dictaque lanigerae Moenia pelle suis,</l>
            <l>Taurinosque, altasque Alpes, Poeninaque castra,</l>
            <l>Et Rhodanum, et ripas, magne Lemanne, tuas.</l>
            <l>Inde per immensum lati spatiabere campi;</l>
            <l>Ostendit sacrum Mons ubi Jura nemus.</l>
            <l>Et veteres felix custodit Claudius arces,</l>
            <l>Claudius aeternae conciliator opis.</l>
            <l>Hic formidatas acies, ipsumque videbis</l>
            <l>Elatum longa prosperitate Ducem.</l>
            <l>Finitimis dum bella parat, tibique arma, virosque</l>
            <l>Commendans, magni jus dabit imperii,</l>
            <l>Nimirum ingeniumque sagax miratus, et artes,</l>
            <l>Quaeque dabis mentis plurima signa tuae.</l>
            <l>Quapropter mediis generum te deligit armis,</l>
            <l>Pollicitus Natae spemque, torumque suae.</l>
            <l>Ac velut Oenomai currus, astumque secutus,</l>
            <l>Eludet pacti foedera conjugii.</l>
            <l>Sed male ut Oenomao currus cessere, dolique;</l>
            <l>Perfidiae poenas sic ferrus iste luet.</l>
            <l>Ter victus, ter jam castris exutus ab hoste,</l>
            <l>Postremo miseram corruet ante diem.</l>
            <l>Nam dejectus equo, fossaque inventus in alta,</l>
            <l>Obscoenam turpi sanguine tinget humum.</l>
            <l>Nec jam erit, extremos funus qui curet ad ignes;</l>
            <l>Non lapis, incisis qui tegat ossa notis.</l>
            <l>Tu celsus, tu sublimis, tu victor honorem</l>
            <l>Accipies, tibi quem Gallia tota dabit;</l>
            <l>Bisque tuis referet superatos Lingonas armis,</l>
            <l>Ductaque bis pulvos signa per Helvetios:</l>
            <l>Praeterea quantum populorum Mosa coërcet;</l>
            <l>Quantum caerulea Rhenus inundat aqua.</l>
            <l>Atque erit is nostrae gentis vigor, omnia credi</l>
            <l>Ut possint justo succubuisse metu.</l>
            <l>Hic ego te, laudesque tuas, fortissime Juli,</l>
            <l>Non sileam, et valida praelia gesta manu.</l>
            <l>Quem titulis Aquiviva domus praelustribus ornat;</l>
            <l>Mortalesque inter, semideosque locat.</l>
            <l>Et jam militiae moles tibi creditur omnis;</l>
            <l>Omnia sub leges allicis ipse tuas.</l>
            <l>At te patrato, juvenum pulcherrime, bello</l>
            <l>Tempus erat patriis dona tulisse Deis;</l>
            <l>Mendacisque simul fastus, odiumque Tyranni</l>
            <l>Cum prope defenso deseruisse solo.</l>
            <l>Eja age rumpe moras, invitaque castra relinque;</l>
            <l>Fidaque magnanimi limina Regis adi.</l>
            <l>Cui vel ad Oceani fines tot litora parent;</l>
            <l>Juraque dant scpetri Celtica regna sui.</l>
            <l>Hic tibi felices taedas, certosque hymenaeos</l>
            <l>Expediet, tutas et simul addet opes.</l>
            <l>Testis erit Liger, Arvernis qui fusus ab antris</l>
            <l>Libera devexum per loca findit iter.</l>
            <l>Interea Patrem, Campanaque tecta revise,</l>
            <l>Debitaque auspiciis, hei mihi, regna tuis; </l>
            <l>Debita, sed fatis cito jam cessura malignis,</l>
            <l>Evertet tantas quum ferus hostis opes.</l>
            <l>Dii maris Etrusci, per quos Tyberinus, et Arnus,</l>
            <l>Macraque caeruleis jungitur altus aquis;</l>
            <l>Dum redit in patriam Juvenis, tot honoribus auctus,</l>
            <l>Candida felici solvite vela Noto.</l>
            <l>Vosque, citae puppes, jussum properate per aequor:</l>
            <l>Fata dabunt istas saepe iterare vias:</l>
            <l>Nec semel hos tractus, Ligurumque videbitis oras,</l>
            <l>Aut Vari infaustum fluminis hospitium;</l>
            <l>Vallatosque sinus scopulis, Toroëntia claustra,</l>
            <l>Et sparsas mediis Stechadas aequoribus.</l>
            <l>Denique Phocaïcosque sinus, Marioque refossum</l>
            <l>Litus, et antiquae moenia Massiliae.</l>
            <l>Donec fatales Turonum accedere muros</l>
            <l>Permittant vestro fata sinistra Duci.</l>
            <l>Ah Liger, ah nimium lacrimis urgende meorum,</l>
            <l>Qualia spectabis flumine busta tuo!</l>
            <l>Busta, quibus magni ponant diademata reges;</l>
            <l>Grataque solenni flore parentet humus.</l>
            <l>Atque aliquis Latio veniens novus hospes ab orbe,</l>
            <l>Portet honoratas munus ad inferias;</l>
            <l>Et dicat: Federice, tuorum hic meta laborum</l>
            <l>Haesit. habet nostros haec brevis urna Deos.</l>
          </lg>
        </div2>
        <div2>
          <head><hi rend="italic">Elegia secunda, quod pueritiam egerit in Picentinis, ad Cassandram
              Marchesiam</hi>.</head>
          <lg>
            <l>Est Picentinos inter pulcherrima montes</l>
            <l>Vallis: habet patrios hic pia turba Deos. </l>
            <l>Quam super hinc caelo surgens Cerretia rupes</l>
            <l>Pendet: at huic nomen Cerrea silva dedit.</l>
            <l>Parte alia sacrae respondent saxa Tebennae;</l>
            <l>Quique rigens Merulae nomine gaudet apex.</l>
            <l>Et circum nigra late nemus accubat umbra,</l>
            <l>Plurima qua riguis effluit unda jugis,</l>
            <l>Semiferi, si vera canunt, domus horrida Fauni,</l>
            <l>Convectant avidae quo sua lustra ferae.</l>
            <l>Accipit hic tergo formosum bucula taurum:</l>
            <l>Accipit immundum sima capella marem.</l>
            <l>Mille tori Dryadum, Satyrorum mille recessus,</l>
            <l>Antraque silvicolae grata latebra Deae.</l>
            <l>Vivula nomen aquae, tenuique Subuncula rivo,</l>
            <l>Et quae de gelida grandine dicta sonat.</l>
            <l>Huc mea me primis Genitrix dum gestat ab annis,</l>
            <l>Deducens caro nupta novella Patri;</l>
            <l>Adtulit indigenis secum sua munera Divis,</l>
            <l> In primis docto florea serta gregi.</l>
            <l>Grex erat Aonidum coetu comitata sororum</l>
            <l> Ipsa sui princeps Calliopea chori</l>
            <l>Delius argutis carmen partitus alumnis,</l>
            <l>Flectebat faciles ad sua plectra manus.</l>
            <l>Atque hic me sacro perlustravere liquore;</l>
            <l>Cura quibus nostrae prima salutis erat.</l>
            <l>Tum lotum media puerum statuere chorea, </l>
            <l>Et circumfusis obstrepuere sonis.</l>
            <l>Denique praecinctumque hederis, et virgine lauru,</l>
            <l>Ad citharam dulces edocuere modos.</l>
            <l>Tantus erat laetis avium concentus in agris,</l>
            <l>Ut posses ipsos dicere adesse Deos.</l>
            <l>Venerat omne genus pecudum, genus omne ferarum,</l>
            <l>Atque illa festum luce habuere diem.</l>
            <l>Tunc ego pastorum numero, silvestria primum </l>
            <l>Tentavi calamis sibila disparibus.</l>
            <l>Deductumque levi carmen modulatus in umbra,</l>
            <l>Innumeros pavi lata per arva greges.</l>
            <l>Androgeumque, Opicumque, et rustica sacra secutus,</l>
            <l>Commovi lacrimis mox pia saxa meis,</l>
            <l>Dum tumulum carae, dum festinata Parentis</l>
            <l>Fata cano, gemitus dum, Melisea, tuos.</l>
            <l>Ac tacitas per operta vias rimatus, et antra</l>
            <l> Inspecto, et variis flumina nata locis.</l>
            <l>Mox majora vocant me Numina: scilicet alti</l>
            <l> Incessere animum sacra verenda Dei; </l>
            <l>Sacra dei Regisque hominum, Dominique Deorum,</l>
            <l>Primaevum sanctae relligionis opus;</l>
            <l>Nuncius aethereis ut venerit aliger astris,</l>
            <l>Dona ferens castae Virginis in gremium. </l>
            <l>Quid referam causasque ovium, lususque canentum</l>
            <l>Pastorum, et Reges, Arsacis ora, tuos?</l>
            <l>Nec minus haec inter piscandi concitus egit</l>
            <l>Ardor in aequoreos mittere lina sinus,</l>
            <l>Fallacesque cibos vacuis includere nassis,</l>
            <l>Atque hamo undivagos sollicitare greges;</l>
            <l>Quandoquidem salsas descendi ego primus ad undas,</l>
            <l>Ausus inexpertis reddere verba sonis.</l>
            <l>Quid referam mollesque Elegos, miserabile carmen, </l>
            <l>Et Superis laudes non sine ture datas?</l>
            <l>Quaeque aliis lusi numeris, dum seria tracto,</l>
            <l>Dum spargo varios per mea dicta sales.</l>
            <l>Multaque praeterea, dilectae grata puellae, </l>
            <l>Adscisco antiquis rursus Etrusca modis.</l>
            <l>Ut sileam nunc impensos tot regibus annos;</l>
            <l>Tot data belligerae tempora militiae:</l>
            <l>Et sileam vexata malis mea corpora morbis,</l>
            <l>Vixque Machaonia restituenda manu.</l>
            <l>Adde graves populique fugas, procerumque ruinas,</l>
            <l> Inflicta et miseris urbibus exsilia.</l>
            <l>Ipse per infestos tecum, Federice, labores </l>
            <l>Multa adii terra, multa pericla mari.</l>
            <l>Tuscorumque vadis, Ligurumque exercitus undis,</l>
            <l>Postremo litus Massiliense subii.</l>
            <l>Jam Rhodanum, Volcasque feros, Vocontiaque arva</l>
            <l>Legimus, et fines, Belgica terra, tuos.</l>
            <l>Bisque pruinosas cursu superavimus Alpes:</l>
            <l>Bis metas magni vidimus Oceani.</l>
            <l>Atque hic te tandem deflevimus, optime Regum;</l>
            <l>Quantum Hecube natos fleverat ipsa suos;</l>
            <l>Quantum discissis Fratres Cassandra capillis,</l>
            <l>Andromacheque sui dum legit ossa Viri.</l>
            <l>O fatum infelix, o sors male fida, quid illic</l>
            <l>Egimus? o tristi mersa carina loco.</l>
            <l>Quum nullum interea frugis genus imbre, vel aestu</l>
            <l>Redderet ingenio musa vocata meo.</l>
            <l>Et jam miramur, longo si pressa labore</l>
            <l>Amisit vires parvula vena suas?</l>
            <l>Ipse Deûm simul, atque hominum celebrator Homerus</l>
            <l>Deficeret, ne dum segnis, inersque lyra.</l>
            <l>Deficeret pater ipse, et carminis auctor Apollo;</l>
            <l>Pegasidum sacras qui tenet unus aquas.</l>
            <l>Ergo, tanta meae quum sint dispendia vitae </l>
            <l>Facta; potes nostram quisque dolere vicem:</l>
            <l>Quod non ingenio, quod non profecimus arte;</l>
            <l>Quod mea sit longo mens prope victa situ:</l>
            <l>Quod mala subrepens imos, ceu pestis, in artus </l>
            <l> Irruerit, fracto corpore, segnities;</l>
            <l>Nec pote jam lapsae studium revocare juventae,</l>
            <l> Ingenii quum sit tanta ruina mei.</l>
            <l>Tu saltem, bona posteritas, ignosce dolori;</l>
            <l>Qui facit, ut spreto sit mea fama loco:</l>
            <l>Musarum spolierque bonis, et nomine claro</l>
            <l>Vatis; et haec ultro credar habere mala.</l>
            <l>Prosit, amicitiae sanctum per saecula nomen</l>
            <l>Servasse, et firmam regibus usque fidem.</l>
            <l>Vosque vel ignavo, vel tardo parcite, amici,</l>
            <l>Cui natura suas dura negarit opes;</l>
            <l>Dum tamen ambitione mala, atque libidine turpi,</l>
            <l>Et caream invisae crimine avaritiae.</l>
            <l>Tu quoque vel fessae testis, Cassandra, senectae,</l>
            <l>Quam manet arbitrium funeris omne mei;</l>
            <l>Compositos tumulo cineres, atque ossa piato,</l>
            <l>Neu pigeat vati solvere justa tuo.</l>
            <l>Parce tamen scisso seu me, mea vita, capillo;</l>
            <l>sive: sed heu prohibet dicere plura dolor.</l>
          </lg>
        </div2>
        <div2>
          <head><hi rend="italic">Elegia tertia, deos nemorum invocat in exstruenda domo</hi>.</head>
          <lg>
            <l>Dii nemorum, salvete: ego vos de rupe propinqua,</l>
            <l>De summis patriae moenibus adspicio:</l>
            <l>Adspicio, venerorque. Cavae mihi plaudite valles,</l>
            <l>Garrula vicinis perstrepat aura jugis.</l>
            <l>Vos quoque perque focos felicia dicite, cives,</l>
            <l>Verba, per intectas flore decente vias.</l>
            <l>Victima solennes eat inspectanda per aras,</l>
            <l>Turbaque Palladia fronde revicta comas.</l>
            <l>Mosque ut ab antiquae repetatur origine Romae,</l>
            <l>Exterior forda cum bove taurus aret.</l>
            <l>Ac prius infosso tectum quam cingere sulco</l>
            <l> Incipimus, justos ture piate Deos.</l>
            <l>Nulla per obductum decurrant nubila caelum:</l>
            <l>Candidaque augustum concinat omen avis.</l>
            <l>Exsurgat paries, ventos qui pellat, et imbres,</l>
            <l>Qui multa circum luce serenus eat.</l>
            <l>Adsit dispositis series concinna columnis;</l>
            <l>Quaeque ornet medias crebra fenestra fores.</l>
            <l>Ipse biceps primo custos in limine Janus</l>
            <l>Occurat laetis obvius hospitibus.</l>
            <l>Protinus a dextra sacrae, mea turba, Sorores</l>
            <l>Cingant virgineis atria prima choris.</l>
            <l>A laeva nitidis stratum Pythona sagittis</l>
            <l>Miretur posita Cynthius ipse lyra.</l>
            <l>Aedibus in mediis parvi sinus amphitheatri</l>
            <l>Visendas regum praebeat historias.</l>
            <l>Ac primum triplici se se defendat ab hoste</l>
            <l>Fernandus rapido jam metuendus equo.</l>
            <l>Alfonsusque pharetratas, dira agmina, gentes</l>
            <l>Cogat Hydruntinis cedere litoribus.</l>
            <l>Tum juvenis Rex ipse, et Regum insignibus auctus</l>
            <l>Alpinos adigat linquere casta Duces.</l>
            <l>Postremo Federicus, avito laetus honore,</l>
            <l>Dalmaticas grandi classe refringat opes.</l>
            <l>Infestosque Deos, metuendaque jura minatus,</l>
            <l> Indicat Nato bella gerenda suo.</l>
            <l>Hic bene conveniens membris variantibus ordo</l>
            <l>Adspiciat celebres e regione fitus.</l>
            <l>Exhedrae, xystique, tablinum, hypocausta, diëtae,</l>
            <l>Et quae privatis usibus apta velim.</l>
            <l>Atque aliae Occasus, aliae vertantur in ortus,</l>
            <l>Quaeque habeant Boream, quaeque inhibere Notum.</l>
            <l>Jungantur longis quadrata, obliqua rotundis:</l>
            <l>Et capiat structos plurima cella toros.</l>
            <l>O studiis placitura meis, o mille per artes.</l>
            <l>Otia Piëriis nostra juvanda modis.</l>
            <l>Hic ego tranquillo transmittam tempora cursu,</l>
            <l>Dum veniat fatis mitior hora meis.</l>
            <l>Viximus aerumnas inter, lacrimosaque Regum</l>
            <l>Funera: nunc patria jam licet urbe frui:</l>
            <l>Ut quod tot curae, tot detraxere labores,</l>
            <l>Restituat vati Parthenopea suo.</l>
          </lg>
        </div2>
      </div1>
    </body>
  </text>
</TEI.2>
