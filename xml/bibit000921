<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Africa</title>
      <author>Francesco Petrarca</author>
    </titleStmt>
    <extent>359 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000921</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opera omnia</title>
        <author>Petrarca, Francesco</author>
        <editor id="ed">Stoppelli, Pasquale</editor>
        <publisher>Lexis Progetti Editoriali</publisher>
        <pubPlace>Roma</pubPlace>
        <date>1997</date>
        <note>L'edizione elettronica fa riferimento all' edizione critica a cura di N. Festa, Firenze, Sansoni 1926.</note>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-07-02T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-07-02T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>I</head>

<lg><l>Et michi conspicuum meritis belloque tremendum,</l>
<l>Musa, virum referes, Italis cui fracta sub armis</l>
<l>Nobilis eternum prius attulit Africa nomen.</l>
<l>Hunc precor exhausto liceat michi sugere fontem</l>
<l>Ex Elicone sacrum, dulcis mea cura, Sorores,</l>
<l>Si vobis miranda cano. Iam ruris amici</l>
<l>Prata quidem et fontes vacuisque silentia campis</l>
<l>Fluminaque et colles et apricis otia silvis</l>
<l>Restituit Fortuna michi: vos carmina vati</l>
<l>Reddite, vos animos. Tuque, o certissima mundi</l>
<l>Spes superumque decus, quem secula nostra deorum</l>
<l>Victorem atque Herebi memorant, quem quina videmus</l>
<l>Larga per innocuum retegentem vulnera corpus,</l>
<l>Auxilium fer, summe parens. Tibi multa revertens</l>
<l>Vertice Parnasi referam pia carmina, si te</l>
<l>Carmina delectant; vel si minus illa placebunt,</l>
<l>Forte etiam lacrimas, quas (sic mens fallitur) olim</l>
<l>Fundendas longo demens tibi tempore servo.</l></lg>
<lg><l>Te quoque, Trinacrii moderator maxime regni,</l>
<l>Hesperieque decus atque evi gloria nostri,</l>
<l>Iudice quo merui vatumque in sede sedere</l>
<l>Optatasque diu lauros titulumque poete,</l>
<l>Te precor: oblatum tranquillo pectore munus</l>
<l>Hospitio dignare tuo; nam cunta legenti</l>
<l>Forsitan occurret vacuas quod mulceat aures</l>
<l>Peniteatque minus suscepti in fine laboris.</l>
<l>Preterea in cuntos pronum sibi feceris annos</l>
<l>Posteritatis iter: quis enim damnare sit ausus</l>
<l>Quod videat placuisse tibi? Fidentius ista</l>
<l>Arguit expertus, nutu quam simplice dignum</l>
<l>Effecisse potes quod non erat. Aspice templis</l>
<l>Dona sacris affixa pavens ut vulgus adoret:</l>
<l>Exime; despiciet. Quantum tua clara favori</l>
<l>Fama meo conferre potest! modo mitis in umbra</l>
<l>Nominis ista tui dirum spretura venenum</l>
<l>Invidie latuisse velis, ubi nulla vetustas</l>
<l>Interea et nulli rodent mea nomina vermes.</l></lg>
<lg><l>Suscipe, iamque precor, regum inclite, suscipe tandem</l>
<l>Atque pias extende manus et lumina flecte.</l>
<l>Ipse tuos actus meritis ad sidera tollam</l>
<l>Laudibus, atque alio fortassis carmine quondam</l>
<l>(Mors modo me paulum expectet! non longa petuntur)</l>
<l>Nomen et alta canam Siculi miracula regis,</l>
<l>Non audita procul, sed que modo vidimus omnes</l>
<l>Omnia. Namque solent, similis quos cura fatigat,</l>
<l>Longius isse retro: tenet hos millesimus annus</l>
<l>Solicitos; pudet hac alios consistere meta;</l>
<l>Nullus ad etatem propriam respexit, ut erret</l>
<l>Musa parum notos nullo prohibente per annos</l>
<l>Liberior: Troiamque adeo canit ille ruentem;</l>
<l>Ille refert Thebas iuvenemque occultat Achillem,</l>
<l>Ille autem Emathiam Romanis ossibus implet.</l>
<l>Ipse ego non nostri referam modo temporis acta,</l>
<l>Marte sed Ausonio sceleratos funditus Afros</l>
<l>Eruere est animus nimiasque retundere vires.</l>
<l>At semper te corde gerens properansque reverti,</l>
<l>Rex, iter hoc ingressus agam, tua maxima facta</l>
<l>Non ausus tetigisse prius. Magis illa trahebant;</l>
<l>Sed timui, me teque videns atque omnia librans.</l>
<l>Ingenium tentare libet, si forte secundis</l>
<l>Cesserit auspiciis; solidis tunc viribus alta</l>
<l>Aggrediar, namque ipse aderis, meque ampla videbit</l>
<l>Inclita Parthenope redeuntem ad menia rursus</l>
<l>Et Romana iterum referentem serta poetam.</l>
<l>Nunc teneras frondes humili de stipite vulsi,</l>
<l>Scipiade egregio primos comitante paratus:</l>
<l>Tunc validos carpam ramos; tu nempe iuvabis</l>
<l>Materia, generose, tua, calamumque labantem</l>
<l>Firmabis, meritumque decus continget amanti</l>
<l>Altera temporibus pulcerrima laurea nostris.</l></lg>
<lg><l>Que tantis sit causa malis, que cladis origo</l>
<l>Queritur: unde animi, quis tot tolerare coegit</l>
<l>Dura pererrato validas furor equore gentes,</l>
<l>Europamque dedit Libie Libiamque rebellem</l>
<l>Europe, alterno vastandas turbine terras.</l>
<l>Ac michi causa quidem studii non indiga longi</l>
<l>Occurrit radix cuntorum infecta malorum</l>
<l>Invidia, unde oriens extrema ab origine mors est,</l>
<l>Atque aliena videns tristi dolor omnia vultu</l>
<l>Prospera. Non potuit florentem cernere Romam</l>
<l>Emula Carthago. Surgenti inviderat urbi;</l>
<l>Sed gravius tulit inde parem; mox viribus auctam</l>
<l>Vidit et imperio domine parere potentis</l>
<l>Ac leges audire novas et ferre tributum</l>
<l>Edidicit, tacitis intus sed plena querelis,</l>
<l>Plena minis. Frenum funesta superbia tandem</l>
<l>Compulit excutere et clades geminare receptas.</l>
<l>Angebant dolor atque pudor servilia passos</l>
<l>Multa viros, animisque incesserat addita duris</l>
<l>Tristis avaritia et nunquam satiabile votum.</l>
<l>Permixte spes amborum optatumque duobus</l>
<l>Imperium populis: dignus sibi quisque videri</l>
<l>Omnia cui subsint, totus cui pareat Orbis.</l>
<l>Preterea damnumque recens iniuriaque atrox</l>
<l>Insula Sardinie amissa et Trinacria rapta</l>
<l>Atque Hispana nimis populo confinis utrique,</l>
<l>Omnibus exposita insidiis, aptissima prede</l>
<l>Terra tot infandos longum passura labores,</l>
<l>Haud aliter quam cum medio deprensa luporum</l>
<l>Pinguis ovis nunc huc rapidis, nunc dentibus illuc</l>
<l>Volvitur inque tremens partes discerpitur omnis</l>
<l>Bellantum proprioque madens resupina cruore.</l>
<l>Accessit situs ipse loci: Natura locavit</l>
<l>Se procul adverso spectantes litore gentes,</l>
<l>Adversosque animos, adversas moribus urbes,</l>
<l>Adversosque deos odiosaque numina utrinque,</l>
<l>Pacatique nichil; ventos elementaque prorsus</l>
<l>Obvia et infesto luctantes equore fluctus.</l>
<l>Ter gravibus certatum odiis et sanguine multo;</l>
<l>At ceptum primo profligatumque secundo</l>
<l>Est bellum, si vera notes: nam tertia nudus</l>
<l>Prelia finis habet modico confecta labore.</l>
<l>Maxima nos rerum hic sequimur mediosque tumultus</l>
<l>Eximiosque duces et inenarrabile bellum.</l>
<l>.........................................</l>
<l>Ultima sidereum iuvenem lassata procellis</l>
<l>Hesperia excussamque gravi cervice cathenam</l>
<l>Ausoniumque iugum Romanaque senserat arma.</l>
<l>Iam fuga precipites longe trans equora Penos</l>
<l>Egerat: horruerant animos dextramque tonantis</l>
<l>Fulmineam moresque ducis famamque genusque</l>
<l>Armorumque novas artes atque orsa cruentis</l>
<l>Nobilitata malis. Vix tandem litore Mauro</l>
<l>Perfidus urgentem respectans Hasdrubal hostem</l>
<l>Tutus erat. Sic venantum perterritus acrem</l>
<l>Respicit atque canum cervus post terga tumultum,</l>
<l>Montis anhela procul de vertice colla reflectens</l></lg>
<lg><l>Constitit Occeano domitor telluris Hibere,</l>
<l>Qua labor ambiguus vatum pelagique Columnas</l>
<l>Verberat Herculeas, ubi fessus mergitur alto</l>
<l>Phebus et estivo detergit pulvere currum.</l>
<l>Hic ubi non vis ulla manu mortalis, at ipsa</l>
<l>Omnipotens adversa aditum Natura negabat,</l>
<l>Constitit atque avidis prereptum faucibus hostem</l>
<l>Indoluit. Vicisse parum; iam blandior egrum</l>
<l>Non mulcet Fortuna animum; Carthagine recta</l>
<l>Gloria gestarum sordebat fulgida rerum.</l>
<l>Nempe videbat adhuc profugum longinqua tuentem</l>
<l>Lentaque semineci vibrantem spicula dextra.</l>
<l>Turbida quin etiam rumoribus omnia miscens</l>
<l>Fama procul nostro veniens crescebat ab orbe</l>
<l>Arcibus instantem Ausoniis volitare sub armis</l>
<l>Hanibalem, patrieque faces sub menia ferri;</l>
<l>Illustres cecidisse duces, ardere nefandis</l>
<l>Ignibus Hesperiam, atque undantia cedibus arva.</l>
<l>Urgebat vindicta patris pietasque movebat</l>
<l>Ut ceptum sequeretur opus. Nam sanguine sevo</l>
<l>Cesorum cineresque sacros umbrasque parentum</l>
<l>Placari, atque Itala detergi fronte pudorem,</l>
<l>Hic amor assiduum pulsabat pectora clari</l>
<l>Scipiade, in frontem eliciens oculosque iuventa</l>
<l>Fulgentes calido generosas corde favillas.</l>
<l>Anxia nox, operosa dies, vix ulla quietis</l>
<l>Hora duci: tanta indomito sub pectore virtus!</l></lg>
<lg><l>Has inter curas, ubi sensim amplexibus atris</l>
<l>Nox udam laxabat humum, Tithonia quamvis</l>
<l>Uxor adhuc gelidumque senem complexa foveret,</l>
<l>Necdum purpureo nitidas a cardine valvas</l>
<l>Vellere seu roseas ause reserare fenestras</l>
<l>Excirent dominum Famule que secula volvunt,</l>
<l>Fessus et ipse caput posuit. Tum lumina dulcis</l>
<l>Victa sopor clausit; celoque emissa silenti</l>
<l>Umbra ingens faciesque patris per nubila raptim</l>
<l>Astitit ostendens caro precordia nato</l>
<l>Et latus et multa transfixum cuspide pectus.</l>
<l>Diriguit totos iuvenis fortissimus artus,</l>
<l>Arrecteque horrore come. Tunc ille paventem</l>
<l>Corripit et noto permulcens incipit ore:</l>
<l>"O decus eternum generisque amplissima nostri</l>
<l>Gloria, et o patrie tandem spes una labanti,</l>
<l>Siste metum, memorique animo mea dicta reconde.</l>
<l>Optimus ecce brevem, sed que, nisi despicis, horam,</l>
<l>Multa ferat placitura, dedit moderator Olimpi.</l>
<l>Ille meis victus precibus stellantia celi</l>
<l>Limina - perrarum munus - patefecit et ambos</l>
<l>Viventem penetrare polos permisit, ut astra</l>
<l>Me duce et obliquos calles, patrieque labores</l>
<l>Atque tuos, et adhuc terris ignota Sororum</l>
<l>Stamina, tum rigido contortum pollice fatum</l>
<l>Aspicias. Huc flecte animum. Viden illa sub Austro</l>
<l>Menia et infami periura palatia monte</l>
<l>Femineis fundata dolis? Viden ampla furentum</l>
<l>Concilia et tepido stillantem sanguine turbam?</l>
<l>Heu nimium nostris urbs insignita ruinis!</l>
<l>Heu nuribus trux terra Italis! iterum arma retentas</l>
<l>Fracta semel, vacuisque iterum struis agmina bustis?</l>
<l>Sic Tybrim indomitum, segnissime Bagrada, temnis?</l>
<l>Sic modo, Birsa ferox, Capitolia despicis alta?</l>
<l>Experiere iterum et dominam per verbera nosces.</l>
<l>Is tibi, nate, labor superest, ea gloria iusto</l>
<l>Marte parem factura deis. Hec vulnera iuro</l>
<l>Sacra michi merito, patrie quibus omne rependi</l>
<l>Quod dederat, quibus ad superos Mavortia virtus</l>
<l>Fecit iter: non ulla, meos fodientibus artus</l>
<l>Hostibus atque abeunte anima, michi multa dolenti</l>
<l>Occurrisse prius tanti solamina casus,</l>
<l>Quam quod magnanimum post funera nostra videbam</l>
<l>Ultorem superesse domi. Spes ista levabat</l>
<l>Inde metus alios, hinc sensum mortis amare."</l></lg>
<lg><l>Talia narrantem percurrit et impia mestis</l>
<l>Vulnera luminibus totumque a vertice corpus</l>
<l>Lustrat adusque pedes: at mens pia prominet extra,</l>
<l>Ubertimque fluunt lacrime. Nec plura parantem</l>
<l>Sustinuit, mediisque irrumpens vocibus orsus:</l>
<l>"Heu heu! quid video? quisnam hec michi pectora duro</l>
<l>Confixit mucrone, parens? que dextra verendam</l>
<l>Gentibus immerito violavit sanguine frontem?</l>
<l>Dic, genitor; nil ante queas committere nostris</l>
<l>Auribus." Hec dicens alto radiantia fletu</l>
<l>Sidera visus erat sedesque implesse quietas.</l>
<l>Infima si liceat summis equare, marina</l>
<l>Piscis aqua profugus fluvioque repostus ameno</l>
<l>Non aliter stupeat, si iam dulcedine captum</l>
<l>Vis salis insoliti et subitus circumstet amaror,</l>
<l>Quam sacer ille chorus stupuit. Namque hactenus ire</l>
<l>Et dolor et gemitus et mens incerta futuri</l>
<l>Atque metus mortis mundique miserrima nostri</l>
<l>Milia curarum, rapide quibus optima vite</l>
<l>Tempora et in tenebris meliores ducimus annos:</l>
<l>Illic pura dies, quam lux eterna serenat,</l>
<l>Quam nec luctus edax nec tristia murmura turbant,</l>
<l>Non odia incendunt. Nova res, auremque deorum</l>
<l>Insuetus pulsare fragor, pietate recessus</l>
<l>Lucis inaccesse tacitumque impleverat axem.</l></lg>
<lg><l>At pater amplexu cupido precibusque modestis</l>
<l>Occupat et gravibus cohibet suspiria dictis:</l>
<l>"Parce, precor, gemitu; non hunc tempusque locusque</l>
<l>Exposcunt. Sed visa animum si vulnera tangunt</l>
<l>Usque adeo, iuvat et patrios agnoscere casus,</l>
<l>Accipe; nam paucis perstringam plurima verbis.</l></lg>
<lg><l>Sexta per Hesperios penitus victricia campos</l>
<l>Nostraque signa simul Romanaque viderat estas,</l>
<l>Cum michi iam bellique moras curasque peroso</l>
<l>Consilium, teste eventu, Fortuna, dedisti</l>
<l>Magnificum: infelix fido ut cum fratre viritim</l>
<l>Solicitum partirer onus geminumque moranti</l>
<l>Incuterem bello calcar. Sic alite leva</l>
<l>Distrahimur tandem et scissis legionibus ambo</l>
<l>Insequimur late sparsis regionibus hostem.</l>
<l>Nondum plena colis iam stamina nostra Sorores</l>
<l>Destituunt fesse, iam Mors sua signa relinquit.</l>
<l>Illicet imparibus veriti concurrere fatis</l>
<l>Fraudis opem dubio poscunt in tempore Peni.</l>
<l>Ars ea certa viris et nostro cognita damno.</l>
<l>Celtarumque animos, quibus auxiliaribus arma</l>
<l>Fratris ad id steterant, pretio corrumpere adorti,</l>
<l>Persuasere fugam: nostrorum exempla per evum</l>
<l>Ante oculos gestanda ducum, ne robore freti</l>
<l>Externo, proprio non plus in milite fidant.</l>
<l>Obicit ille deos, ius, fas et inania verba!</l>
<l>Raptim abeunt tacitoque vale. Vis quanta metallo est!</l>
<l>Di, Pudor, alma Fides, uni succumbitis auro!</l></lg>
<lg><l>Presidio nudata acies fraterna retrorsum</l>
<l>Avia constituit siccosque recurrere montes:</l>
<l>Hec visa est spes una duci. Premit hostis acerbus,</l>
<l>Doctus ad extremum cedenti insistere tergo.</l>
<l>Me quoque iam magno distantem Punica tractu</l>
<l>Agmina cingebant, que clam novus auxerat hostis</l>
<l>Improbus insultans. Visum et michi credere Fato.</l>
<l>Nequicquam: vetitum caro me iungere fratri;</l>
<l>Inferior numero multum tribus undique castris</l>
<l>Vallabar, multumque locis premebar iniquis.</l>
<l>Ferrum aderat; spes nulla fuge: quod Fata sinebant</l>
<l>Tempore in angusto, durissima pectora ferro</l>
<l>Pandimus atque Afras Herebo detrudimus umbras.</l>
<l>Ira dolorque dabant animos: ars bellica nusquam</l>
<l>Consiliique nichil. Ceu dum velamina pastor</l>
<l>Fida gerens apibus bellum movet improbus almis,</l>
<l>Nocte sub obscura trepidant, mox dulcia meste</l>
<l>Excedunt inopi substrata cubilia cera,</l>
<l>Inde ruunt ceceque fremunt, sparsoque volatu</l>
<l>Importuno instant capiti; stat callidus hostis</l>
<l>Inceptique tenax, postque irrita vulnera victor</l>
<l>Eruit extirpatque pie cunabula gentis:</l>
<l>Sic, que sola salus miseris et summa voluptas,</l>
<l>Invisam iaculis gladioque ultore cohortem</l>
<l>Tundimus et rabidas in vulnere linquimus iras.</l>
<l>Illi ex composito stabant, ceu flantibus Austris</l>
<l>Aerius consistit Erix atque astriger Athlas.</l>
<l>Quid moror? Incauti armorum sub nube virumque</l>
<l>Obruimur: Fortuna suum tenet invida morem</l>
<l>Aversata pios. Gelidus michi pectore sanguis</l>
<l>Heserat; agnosco insidias mortemque propinquam;</l>
<l>Nec michi, sed patrie metuens, pro tempore raptim</l>
<l>Ingredior dictis cuneos firmare labantes:</l>
<l>'Hac via preclari, miles, patet ardua leti.</l>
<l>I duce me, quem sepe alias maiore profecto es</l>
<l>Fortuna, nunquam fama meliore secutus!</l>
<l>Non acies ferri, facies non obvia Mortis</l>
<l>Terreat: exiguo decus ingens sanguine Mavors</l>
<l>Obicit et caros illustrat cede nepotes.</l>
<l>Nosce genus, patriamque libens amplectere sortem.</l>
<l>Ignavum fortemque mori - ne tangere damno -</l>
<l>Nature lex una iubet. Breve tempus utrique:</l>
<l>Iam, licet et terre pelagique pericula cessent,</l>
<l>Ultro aderit suspecta dies. Hoc fortibus unum</l>
<l>Contigit, ut leti morerentur; cetera flendo</l>
<l>Turba perit lacrimasque metu diffundit inertes.</l>
<l>Hora brevis longe testis venit ultima vite.</l>
<l>Ergo age, si Latio quicquam de sanguine restat,</l>
<l>Morte palam facito; nam dum Fortuna sinebat,</l>
<l>Vicimus et nostris exibant funera dextris.</l>
<l>At modo corporibus, - cedunt quando omnia retro -</l>
<l>Sit satis obstruxisse viam. Per pectora nostra</l>
<l>Perque truces oculos vultusque in morte tremendos</l>
<l>Transcendant! talem libet his opponere montem,</l>
<l>His claustris vallare aditus! Sciat horrida veros</l>
<l>Barbaries cecidisse viros, et pallida quamquam,</l>
<l>Haud spernenda tamen Romana cadavera calcet!</l>
<l>Accelera, bene nata cohors - in limine Mors est</l>
<l>Invidiosa bonis - Romanas semper ad aras</l>
<l>Cum lacrimis recolenda piis et ture perenni!'</l></lg>
<lg><l>Talibus accensi coeunt et grandinis instar</l>
<l>Scissa nube ruunt. In tela micantia primus</l>
<l>Et circumfusos feror irrediturus in hostes.</l>
<l>Consequitur devota neci fortissima pubes.</l>
<l>Sternimur et morimur: paucis tot milia contra</l>
<l>Quid reliquum? Sed fata pii nunc ultima fratris</l>
<l>Expectas; neque enim Hesperia felicior ora</l>
<l>........................................</l>
<l>Ille quidem extremo Fati de turbine frustra</l>
<l>Surgere conatus magne sub mole ruine</l>
<l>Oppressusque itidem. Nec mors magis ulla decebat</l>
<l>Altera quam fratris. Fuerat concordia vite</l>
<l>Mira, vel exiguis nunquam interrupta querelis:</l>
<l>Una domus victusque idem, mens una duobus,</l>
<l>Et mors una fuit. Locus idem corpora servat</l>
<l>Amborum ac cineres. Huc tempus forte sub unum</l>
<l>Venimus. Hic nobis nulla est iactura vetusti</l>
<l>Carceris: ex alto sparsos contemnimus artus.</l>
<l>Odimus et laqueos et vincula nota timemus,</l>
<l>Libertatis onus. Quod non sumus, illud amamus."</l></lg>
<lg><l>Ille autem illacrimans: "Tua me, tua, care, profundo</l>
<l>Corde premit pietas, genitor. Sed mollis inersque</l>
<l>Ultio verborum semper fuit ultima rerum.</l>
<l>Dic tamen hoc, o sancte parens: an vivere fratrem</l>
<l>Teque putem atque alios, quos pridem Roma sepultos</l>
<l>Defunctosque vocat?" Lente pater ipse loquentem</l>
<l>Risit, et "O quanta, miseri, sub nube latetis!</l>
<l>Humanumque genus quanta caligine veri</l>
<l>Volvitur! Hec" inquit "sola est certissima vita.</l>
<l>Vestra autem mors est, quam vitam dicitis. At tu</l>
<l>Aspice germanum. Viden ut contemptor acerbe</l>
<l>Mortis eat? Viden indomitum sub pectore robur</l>
<l>Et vivum decus et flammantia lumina fronti?</l>
<l>Quin etiam a tergo generosum respicis agmen?</l>
<l>Hos michi defunctos audebit dicere quisquam?</l>
<l>Et tamen egregios humani sorte tributi</l>
<l>Efflavere animos ac debita corpora terre</l>
<l>Liquerunt. Cernis nitido venientia contra</l>
<l>Purpureum radiare diem leta agmina vultu?"</l>
<l>"Imo" ait "eximie; nec quicquam dulcius unquam</l>
<l>Hos vidisse oculos memini. Sed nomina nosse</l>
<l>Est animus; tibi ne, genitor, contraria mens sit;</l>
<l>Per superos ipsumque Iovem, Solemque videntem</l>
<l>Omnia, per Frigios, si qua est ea cura, Penates,</l>
<l>Per si quid patrie venit huc dulcedinis, oro.</l>
<l>Aut ego fallor enim, aut quosdam hoc ex agmine novi,</l>
<l>Et mores habitusque virum faciesque gradusque,</l>
<l>Insolitum licet ora micent, tamen ora recordor:</l>
<l>Vidi etenim et patria nuper conviximus urbe."</l>
<l>"Vera quidem memoras. Fraus hunc modo rebus ademit</l>
<l>Punica terrenis. Periit congressus iniquo</l>
<l>Credulus etate heu! nimium Marcellus in illa</l>
<l>...........................................</l>
<l>Iste memor finis lateri latus admovet ultro</l>
<l>Nobiscumque libens celo spatiatur in amplo.</l>
<l>Crispinus longe sequitur, quem perfidus uno</l>
<l>Absumpsisse die tentaverat hostis; at illum</l>
<l>Languida dilate tribuerunt vulnera morti;</l>
<l>Alter ibi cecidit moriens, ubi furta latebant:</l>
<l>Inde levis recte penetrans huc spiritus illic</l>
<l>Frigida carnifici dimisit membra cruento.</l>
<l>En Fabium! celo maiestas maxima tanti</l>
<l>Nominis et rerum iubet hunc habitare sereno.</l>
<l>Cerne ducem quantum! Licet hic Cunctator ab omni</l>
<l>Dictus erat populo, tamen ingens gloria tardis</l>
<l>Debita consiliis viget. Hunc non flamma nec ensis</l>
<l>Eripuit Latio, sed dum magis arma premebant</l>
<l>Punica, tranquillum tulit huc animosa senectus.</l>
<l>Sed magis ardentemque animis pugnasque frementem</l>
<l>Cerne per insidias indigno funere Graccum</l>
<l>Corpore seclusum valido et pollentibus armis.</l>
<l>Preterea Emilio nimium Sors invida Paulo:</l>
<l>Aspice magnanimum terebrant quot vulnera pectus!</l>
<l>Cannensi Romana die defleta supremum</l>
<l>Fata putans renuit cladi superesse; sed ultro</l>
<l>Oblatum contempsit equum, multumque rogantem</l>
<l>Reppulit et 'Nimium' respondit 'viximus. At tu</l>
<l>Macte animi virtute, puer, discede tuumque</l>
<l>Victurum abde caput teque ad meliora reserva.</l>
<l>Dic Patribus muniant urbem; dic menia firment:</l>
<l>Condiscant extrema pati; namque improba sevas</l>
<l>Ingeminat Fortuna minas, hostisque cruentus</l>
<l>Victor adest. Fabio mea verba novissima perfer:</l>
<l>Dic me iussorum memorem vixisse suorum,</l>
<l>Dic memorem te teste mori. Sed Fata feroxque</l>
<l>Collega ingenti turbarunt cunta tumultu:</l>
<l>Nuda loco caruit Virtus; tulit Impetus illam.</l>
<l>Effuge dum morior, ne forsan plura loquendo</l>
<l>Sim tibi causa necis'. Dicentem talia ferro</l>
<l>Circumstant. Volat ille levis: timor allevat artus</l>
<l>Et plumas adiungit equo et calcaria plantis.</l>
<l>Anxia sic genitrix, ubi nidum callidus anguis</l>
<l>Obsidet, hinc vise sese subducere morti</l>
<l>Optat, et hinc dubitat sua dulcia viscera linquens</l>
<l>Infelix! pietas tandem formidine victa</l>
<l>Cedit, et incussis serum sibi consulit alis,</l>
<l>Vicinaque tremens respectat ab arbore fatum</l>
<l>Natorum rabiemque fere, et plangoribus omne</l>
<l>Implet anhela nemus strepituque accurrit amico.</l>
<l>Sic ibat iuvenis memorandus, sepe retrorsum</l>
<l>Lumina mesta ferens: videt ingens surgere campis</l>
<l>Naufragium; videt immitem post publica Penum</l>
<l>Funera sacra ducis fodientem pectora diris</l>
<l>Ictibus; et celum gemitu pulsabat inani.</l>
<l>Quid moror? Innumeram licet inter noscere turbam</l>
<l>Cesorum hoc bello iuvenum patrieque cadentum.</l>
<l>Scilicet immenso studio dum ledere querit,</l>
<l>Civibus atque inopem spoliat dum fortibus urbem</l>
<l>Complevit celum nostris ferus Hanibal umbris."</l></lg>
<lg><l>Talia dum genitor memorat, suspiria natus</l>
<l>Alta trahens: "Licuit, fateor, cognoscere quicquid</l>
<l>Optabam magis, et vultus spectare meorum.</l>
<l>Cetera ni prohibes, nichil est sermone secundi</l>
<l>Patris amabilius". "Quin tu modo cominus" inquit</l>
<l>"Alloquere atque aures quamprimum invade paratas."</l>
<l>His dictis, tulit ante gradum, frontemque modestam</l>
<l>Demisit, patruumque tenens sic incipit ore:</l>
<l>"O venerande michi, vero nunquamque parente</l>
<l>Care minus, si vestra Deus dedit ora videre</l>
<l>Mortales oculos, alti si limina mundi</l>
<l>Indignoque michi clarum reseravit Olimpum,</l>
<l>Da, precor, exiguam nostris affatibus horam,</l>
<l>Nam breve tempus adest moneorque in castra reverti.</l>
<l>Occeani subnixa vadis ubi maxima Calpe</l>
<l>Impendet pelago celumque cacumine pulsat,</l>
<l>Illic me Romana manent modo signa, ducemque</l>
<l>Expectant. Rapidum hoc tandem instat limite bellum."</l></lg>
<lg><l>Suscipit amplexu iuvenem placidissimus heros,</l>
<l>Atque ita: "Si iussu superum mortalia celo</l>
<l>Membra vehis - nec enim tam magni muneris auctor</l>
<l>Alter erit: summum hoc equidem tibi contigit uni</l>
<l>Eximiumque decus -, quam de te concipiam spem</l>
<l>Dictu difficile est. Cui tantam numina vivo</l>
<l>Concessere viam? Nam ni divinus inesset</l>
<l>Spiritus, haudquaquam hoc homini Fortuna dedisset,</l>
<l>Que faciles dispensat opes: archana videre</l>
<l>Celica, venturos longe prenoscere casus,</l>
<l>Et fatum prescire suum, spectare beatas</l>
<l>Has animas subterque pedes radiantia solis</l>
<l>Lumina et adversos tam vastis tractibus axes;</l>
<l>Hec nunquam Fortuna dabit, quia cunta potenti</l>
<l>Sunt servata Deo. Qui si te lumine tanto</l>
<l>Illustrat, quonam te alii dignentur honore?</l>
<l>Non ergo immerito: fractos passimque iacentes</l>
<l>Hesperie campis totiens despeximus hostes,</l>
<l>Vidimus et nostre vindictam mortis. Ab illa</l>
<l>Egregie pietatis habens per secula famam,</l>
<l>Quidlibet hic aude mecum; nam protinus aurem</l>
<l>Invenis atque animum vacuum. Quin ocius ergo</l>
<l>Ingredimur fandoque brevem consumimus horam?"</l></lg>
<lg><l>"Dic" ait is: "si vita manet post busta, quod almus</l>
<l>Testatur genitor, sique hec est vera perennis,</l>
<l>Nostra autem morti similis, quid demoror ultra</l>
<l>In terris? quin huc potius, quacumque licebit,</l>
<l>Evolat assurgens animus tellure relicta?"</l>
<l>"Non bene" ait "sentis": "Deus hoc Naturaque sanxit</l>
<l>Legibus eternis, hominem in statione manere</l>
<l>Corporis, edicto donec revocetur aperto.</l>
<l>Non igitur properare decet, sed ferre modeste</l>
<l>Quantulacumque brevis superant incommoda vite,</l>
<l>Ne iussum sprevisse Dei videare, quod ista</l>
<l>Sunt geniti sub lege homines, ut regna tenerent</l>
<l>Infima, namque illis custodia credita terre</l>
<l>Et rerum quas terra vehit pelagusque profundum.</l>
<l>Ergo tibi cuntisque bonis servandus in ista est</l>
<l>Carne animus propriamque vetandus linquere sedem,</l>
<l>Nobilibus curis studioque et amore videndi</l>
<l>Promineat ni forte foras corpusque relinquat</l>
<l>Ac longe fugiat sensus seque ingerat astris.</l>
<l>Hic decet egregios animos, hic exitus est quem</l>
<l>Divini fecere viri meliora sequentes.</l>
<l>Sed dum membra vigent - brevis est mora -, suscipe nostri</l>
<l>Consilii quid summa velit. Tu sacra fidemque</l>
<l>Iustitiamque cole. Pietas sit pectoris hospes</l>
<l>Sancta tui morumque comes, que debita virtus</l>
<l>Magna patri, patrie maior, sed maxima summo</l>
<l>Ac perfecta Deo; quibus exornata profecto</l>
<l>Vita via in celum est, que vos huc tramite recto</l>
<l>Tunc revehat cum summa dies exemerit istud</l>
<l>Carnis onus pureque animam transmiserit aure.</l>
<l>Hoc etiam monuisse velim, nil gratius illi,</l>
<l>Qui celum terrasque regit, dominoque patrique,</l>
<l>Actibus ex nostris, quam iustis legibus urbes</l>
<l>Conciliumque hominum sociatum legibus equis.</l>
<l>Quisquis enim ingenio patriam seu viribus alte</l>
<l>Sustulerit sumptisque oppressam adiuverit armis,</l>
<l>Hic certum sine fine diem in regione serena</l>
<l>Expectet vereque petat sibi premia vite,</l>
<l>Iustitia statuente Dei, que nec quid inultum,</l>
<l>Nec pretio caruisse sinit." Sic fatus amoris</l>
<l>Admovitque faces avido stimulosque nepoti.</l></lg>
<lg><l>Ecce autem interea venientum turba, nec ulli</l>
<l>Nota fuit facies; habitus tamen omnibus unus</l>
<l>Sidereoque levis fulgebat lumine amictus.</l>
<l>Augusta pauci procul omnes fronte preibant</l>
<l>Iam senioque graves et maiestate verendi.</l>
<l>"Hec acies regum est, quos tempora prima tulerunt</l>
<l>Urbis" ait "nostre; frons arguit inclita reges.</l>
<l>Romulus ecce prior, famosi nominis auctor,</l>
<l>Publicus ille parens. Cernis, dulcissime, quantus</l>
<l>Ardor inest animo. Talem ventura petebant</l>
<l>Regna virum. Venit incessu moderatior alter,</l>
<l>Religione nova populum qui temperet acrem.</l>
<l>Hic virtute prius patrie Curibusque Sabinis</l>
<l>Insignis, nostramque ideo transvectus in arcem est.</l>
<l>Aspice solicitum monitu ceu coniugis almas</l>
<l>Instituat leges et euntem dividat annum.</l>
<l>Extulit hunc natura senem, primoque sub evo</l>
<l>Hanc habuit frontem, sic tempora cana genasque.</l>
<l>Tertius ille sequens, qua tu nunc uteris, omnem</l>
<l>Militie expressit regum fortissimus artem,</l>
<l>Fulmineus visu, victus quoque fulmine solo.</l>
<l>Quartus arat muros et Tybridis Ostia fundat,</l>
<l>Presagus quas totus opes huc convehat orbis,</l>
<l>Biffida primevo connectens menia ponte.</l>
<l>Frons quinti michi nota parum, sed suspicor illum</l>
<l>Quem nobis longe regem dedit alta Chorinthus.</l>
<l>Ille est haud dubie: video tunicasque togasque</l>
<l>Et fasces trabeasque graves sellasque curules</l>
<l>Atque leves faleras et cunta insignia nostri</l>
<l>Imperii, currusque et equos pompasque triumphi.</l>
<l>Illum autem numero quem cernis in ordine sextum</l>
<l>Servilis solio regem transmisit origo,</l>
<l>Et nomen servile manet, sed regia mens est.</l>
<l>Dedecus hic generis virtute piavit et actis;</l>
<l>Condidit hic censum prior, ut se noscere posset</l>
<l>Roma potens, altumque nichil sibi nota timeret."</l></lg>
<lg><l>Finierat. Tunc ille iterat: "Si lecta recordor,</l>
<l>Romuleo cinxisse comas diademate septem</l>
<l>Audieram, totidem cognomina certa tenebam.</l>
<l>Alter ubi est igitur?" "Fili carissime," dixit</l>
<l>"Huc et luxus iners et dura superbia nunquam</l>
<l>Ascendunt. Illum sua pessima crimina Averno</l>
<l>Merserunt, atrox animus nomenque superbum.</l>
<l>Hunc exposcis enim qui sceptra novissima rexit</l>
<l>Rex ferus et feritate bonus; nam tristia passe</l>
<l>Hic Libertatis primum Urbi ingessit amorem.</l>
<l>Quin tu animas letas melioraque regna tenentes</l>
<l>Cerne catervatim, vere virtutis amicos."</l></lg>
<lg><l>Tres simul ante alacres alternaque brachia nexi</l>
<l>Ibant. Hos leto celebrabant agmina plausu</l>
<l>Umbrarum atque omni devotum ex ordine vulgus.</l>
<l>Substitit admirans: "Que tanta est gratia" dixit</l>
<l>"Ista trium? Quis tantus amor connectit euntes?"</l>
<l>"Hos idemque parens eademque" ait "extulit alvus:</l>
<l>Hinc amor. His ipsis libertas credita quondam:</l>
<l>Hinc favor. Heu iugulos et vulnera cruda duorum!</l>
<l>Aspice: utrique recens nitet ut generosa cicatrix</l>
<l>Pectore in adverso! Populorum fata potentum</l>
<l>Tergeminis mandata viris, ut sanguine pauco</l>
<l>Scilicet innumere cessarent funera gentis.</l>
<l>Divisis exercitibus conspecta suorum</l>
<l>Adversisque oculis sex ultima bella gerebant;</l>
<l>Libertas tunc nostra tremens similisque cadenti</l>
<l>Unius ad fatum dubio sub Marte pependit:</l>
<l>Unius est asserta manu. Germanus uterque</l>
<l>Occiderat, populoque nimis Fortuna favere</l>
<l>Ceperat Albano; nisi tertius ille superstes</l>
<l>Integer et fratrum mortes et publica fata</l>
<l>Restituisset agens victricia corpora campo,</l>
<l>Donec seiunctos spatio largoque cruore</l>
<l>Defectos plagisque graves et cursibus haustos</l>
<l>Impiger alterno iugulasset vulnere fratres.</l>
<l>Id recolens nunc exultat: gaudentque vicissim</l>
<l>Germani ad superos nec inulto funere missi.</l>
<l>At quibus imperium virtus ea contulit, ultro</l>
<l>Circumstant memores. Sed quid per singula versor?</l>
<l>Milia nonne vides spatiosum implentia celum?</l>
<l>Publicolam ante alios, tanto cognomine dignum,</l>
<l>Preclarum pietate ducem patrieque parentem."</l></lg>
<lg><l>Lumina visendi cupidus flectebat, et ingens</l>
<l>Agmen erat iuxta, stabilem qua vergit ad Arthon</l>
<l>Lacteus innumeris redimitus circulus astris.</l>
<l>Obstupuit, queritque viros et nomina et actus.</l>
<l>"Care nepos, si cunta velim memoranda referre,</l>
<l>Altera nox optanda tibi est" ait: "aspice ut omnis</l>
<l>Stella cadit pelago, celumque reflectitur, et iam</l>
<l>Candidus Aurore meditantis surgere vultus</l>
<l>Vibrat et Eoa iam somnum diluit unda.</l>
<l>Iam pater admonuit fugientia sidera nutu</l>
<l>Ostendens, vetuitque moras. Hoc nosse satis sit,</l>
<l>Romanas has esse animas, quibus una tuende</l>
<l>Cura fuit patrie. Proprio pars magna cruore</l>
<l>Diffuso has petiit sedes, meritoque caduce</l>
<l>Pretulit eternam per acerba piacula vitam."</l>
</lg></div1>
<div1><head>II</head>

<lg><l>Talibus intentum pater arripit atque benigne:</l>
<l>"Tempus" ait "celo descendere. Gratia paucis</l>
<l>Huc venisse fuit: patienter abire decorum est."</l>
<l>"Ne propera, precor, alme parens. Quin digeris" inquit</l>
<l>"Pauca michi dubio? certumque remitte futuri."</l>
<l>"O nate, exigui solatia temporis" infit</l>
<l>"Exigis. Ambigue subito tibi somnia noctis</l>
<l>Omniaque implicite vanescent visa quietis:</l>
<l>Si qua animo memori vestigia forte manebunt,</l>
<l>Somnia vana tamen, mentemque errasse putabis.</l>
<l>Sed nequeo sprevisse preces. Dic, nate, quod angit</l>
<l>Te magis; et brevibus celeri te subtrahe Phebo."</l>
<l>"O genitor, si nota tibi divina voluntas,</l>
<l>Sique tibi ante oculos venturum est cernere tempus,</l>
<l>Scire velim quid Fata parent. Nam bella videmus</l>
<l>Aspera terribili Latium quassantia motu.</l>
<l>Hanibal in foribus stat perfidus. Omnia retro</l>
<l>Versa cadunt. Nostro pinguescunt arva cruore.</l>
<l>Tot clari cecidere duces. Vos lumina tanti</l>
<l>Imperii tam magna duo cecidistis eodem</l>
<l>Tempore. Tunc Italis raptus regionibus est sol,</l>
<l>Magnaque sub gemina nutavit Roma ruina.</l>
<l>Quid superest? dominam quis nunc manet exitus Urbem?</l>
<l>Corruet, an stabit? Quod si frustra arma movemus,</l>
<l>Exime tot curas animo tantosque labores:</l>
<l>Somnum redde oculis et membris redde quietem.</l>
<l>Nam michi si, cogente Deo, patrieque cadendum est,</l>
<l>Quid iuvat obniti contra Fatoque prementi</l>
<l>Humanas afferre manus? Moriamur inermes!</l>
<l>Vivat et in toto regnet ferus Hanibal orbe!"</l></lg>
<lg><l>Non tulit indignantem animo pater optimus: "Imo,</l>
<l>Imo" ait "armato latronem pellere luscum</l>
<l>Finibus Ausonie dabitur. Discedet iniquo</l>
<l>Inde animo, metuetque alienam linquere terram</l>
<l>Sanguinis ac prede sitiens, at mesta suorum</l>
<l>Plebs metuens belloque nimis turbata propinquo</l>
<l>Hunc repetet retrahetque domum. Postquam Africa tanget</l>
<l>Litora, funesto veritus confligere campo</l>
<l>Congressus volet ante tuos. Tu furta caveto</l>
<l>Insidiasque viri. Doceant te dira duorum</l>
<l>Funera barbarico confecta ferociter astu.</l>
<l>I tamen atque hostis crudelem conspice vultum</l>
<l>Et dictis intende aurem cautusque vigilque</l>
<l>Insidiosa senis versuti percipe verba.</l>
<l>Si renuis retrahisque pedem, michi crede, per Orbem</l>
<l>Aut timidus videare aliis aut forte superbus.</l>
<l>Ille quidem varia tentabit flectere mentem</l>
<l>Arte dolisque novis, dulcem per singula pacem,</l>
<l>Pacem iterans, pacisque tegens sub nomine fraudem,</l>
<l>Unicus eversor pacis. Firmissime, persta</l>
<l>Propositumque tene. Nil de patrieque tuaque</l>
<l>Maiestate cadat! Fremet ille et tristia coram</l>
<l>Fata videns, humiles voces summissaque verba</l>
<l>Ore dabit ficto: iuvenem semperque secundis</l>
<l>Assuetum casus varios librare monebit</l>
<l>Fortune, ac multa ancipiti sermone tremenda</l>
<l>Proferet eventusque ducum. Cum nulla videbit</l>
<l>Verba altum movisse animum, tum tristis et ira</l>
<l>Fervidus, arma fremens bellumque, in castra redibit.</l>
<l>Pugna erit ambiguo quam spectent Fata favore,</l>
<l>Cuius ad eventum toto timeatur in Orbe.</l>
<l>Sanctior his preerit castris, dux impius illis:</l>
<l>Hinc Virtus obiecta malis Cultusque modesti</l>
<l>Et Pudor et benesuada Fides Pietasque comesque</l>
<l>Iustitia et relique vibrabunt arma Sorores;</l>
<l>Inde Furor, Dolus et Rabies et nescia veri</l>
<l>Pectora Contemptusque Dei fervensque Libido</l>
<l>Cecaque perpetuis crescens sub litibus Ira</l>
<l>Et scelerum species horrende ac nomina multa.</l>
<l>Victor eris bello tandem, victoria nec te</l>
<l>Efferet; ast illum fortuna adversa repente</l>
<l>Prosternet. Victus fugiet peregrinaque tanget</l>
<l>Litora, qua Grais Asiam regionibus estus</l>
<l>Hellespontiaci dirimit maris. Omnia tandem</l>
<l>Tentabit, regumque pedes indignaque supplex</l>
<l>Continget genua atque aliena precabitur arma,</l>
<l>Italicas ardens iterum ruiturus in oras,</l>
<l>Si Fortuna sinat. Nobis sed amicior illa,</l>
<l>Iam longis satiata malis, funesta retrorsum</l>
<l>Consilia evertet. Quid multa? Vagabitur exul</l>
<l>Pessimus et terras virus disperget in omnes,</l>
<l>Romanos in morte petens. Ceu saxea sevum</l>
<l>Cum forte in triviis tempestas obruit anguem,</l>
<l>Ille furit, moriensque minas vomit atque venenum</l>
<l>Mille ligans caudam squamosaque corpora nodis,</l>
<l>Horrificus solo aspectu, postrema cruentus</l>
<l>Sibila languentesque oculos attollit et ipsum</l>
<l>Sevit in auctorem frustra: sic turbidus iste</l>
<l>Mille vias moribundus aget. Quo tempore forte</l>
<l>Publica dum perages mandata, videbis inermem</l>
<l>Securus, faciemque trucem que terruit orbem.</l>
<l>Colloquio festiva dies videatur amico,</l>
<l>Tantorum felix Ephesus sermone virorum.</l>
<l>Fama quidem mendax falsa cum laude nefandos</l>
<l>Equat iniqua bonis. Facinus dum grande, tremendum,</l>
<l>Horrendum dictu invenit, canit orba per Orbem,</l>
<l>Nec dirimit causas. Patriam iuvat ille cadentem,</l>
<l>Laudatur; multaque alius cum strage cruentas</l>
<l>Captat opes regnumque sibi iaciturus in auro,</l>
<l>Hic quoque laudatur. Laudabitur Hanibal atque</l>
<l>Scipio: posteritas mirabitur omnis utrumque.</l>
<l>Heu par dissimile et diverso sidere terris</l>
<l>Illatum! At vulgus discernere quanta sit inter</l>
<l>Magnificum ac tetrum facinus distantia, nescit.</l>
<l>Quam subito miris animum volet ille loquendo</l>
<l>Flectere blanditiis! seu sunt hec Punica semper</l>
<l>Pectora, seu laudem virtus vel ab hoste meretur,</l>
<l>Precipue tam rara quidem. Verum illa iocosum</l>
<l>Qualiacumque tibi risum fortasse movebunt;</l>
<l>Nil aliud. Sic ille graves in morte reflexus</l>
<l>Quum dederit falsaque animum spe paverit amens,</l>
<l>Tandem Bithinica ruet imperterritus aula,</l>
<l>Dux atrox, Urbique metum depellet et Orbi.</l>
<l>Hostis fata vides, tanto quem tempore tellus</l>
<l>Sustinet Ausonie. Quod si Romana requiris,</l>
<l>Pauca, sed e medio Fatorum intentus acervo</l>
<l>Accipe. Proclivem faciet victoria presens</l>
<l>Ad reliquas facilemque viam, nullumque pudebit,</l>
<l>Quem teneat Carthago potens, apprendere portum.</l>
<l>Illa iugum populos et ferre tributa docebit.</l>
<l>Ilicet Etholus consurget vanus ad arma,</l>
<l>Proruet Anthiocus; fratris iunioris et illum</l>
<l>Vincitis auspiciis, teque orbis noscet Eous,</l>
<l>Ut Zephirus pridem ac pluvialis noverat Auster.</l>
<l>Inde alia ex aliis nascentur bella, sed omnes</l>
<l>Vincet Roma minas et totum proteret Orbem.</l>
<l>Victa iugum regna excipient: sub legibus ibunt</l>
<l>Mox Galathe Macedumque furor; nil regia possunt</l>
<l>Nomina, nil patrum egregii prodesse labores.</l>
<l>Magnus Alexander totiens revocatus ab urna</l>
<l>Si redeat, mea sit quenam sententia nosti:</l>
<l>Grecia cunta brevi procumbet tempore victa</l>
<l>Et male cesorum penas dependet avorum.</l>
<l>Hic placet et Glabrio et spectata modestia Memmi</l>
<l>Flaminiique animus, claris qui crescere factis</l>
<l>Incipit et tecum tentat certamina fame.</l>
<l>Res instant varie, series quoque longa laborum:</l>
<l>Florida namque viris venit armipotentibus etas.</l>
<l>Hec michi iam Scauros, Drusos crebrisque Metellos</l>
<l>Insignes titulis et nomina clara Nerones</l>
<l>Protulit. Hoc olim veniet de stipite ramus</l>
<l>Pestifer ac populis umbra nociturus iniqua.</l>
<l>Iam sensim assurgunt rigida virtute Catones.</l>
<l>O utinam domus illa minus foret invida nostre!</l>
<l>Surgunt Emilii, quorum de gente nepotem</l>
<l>Elige, qui nomen gestis mereatur avitum,</l>
<l>Relliquiasque tuas ferro consumat et igni,</l>
<l>Durior id meritis odioque accensus honesto.</l></lg>
<lg><l>Longius incedam; iamque hinc Sillamque ferocem</l>
<l>Pompeiosque graves animosaque pectora Bruti</l>
<l>Ante oculos habeo, stupeoque ubi condere ferrum</l>
<l>Audeat. Hinc rerum summa ad fastigia ventum est</l>
<l>Cesareumque genus toti dominarier Orbi</l>
<l>Prevideo. Quid cunta sequor? Non ditior unquam</l>
<l>Urbs animis erit egregiis ducibusque supremis.</l>
<l>Crederet hoc aliquis? Campano raptus aratro</l>
<l>Unus erit bello eximius, qui nostra sub Austrum</l>
<l>Signa ferat Libiamque iterum premat, inclita regum</l>
<l>Colla triumphali victor fracturus ab arcu,</l>
<l>Bisque sub extrema Latium formidine solvat</l>
<l>Obsidione gravi, calidaque reversus ab ora</l>
<l>Atque Alpes subito iussus transire nivosas</l>
<l>Preter Aquas Sextas - dicunt sic nomine vallem -</l>
<l>Theutonicum insigni compescat strage furorem;</l>
<l>Post simili ardentes prosternat vulnere Cimbros.</l>
<l>Orbis in extremi latebras, ubi castra locasti,</l>
<l>Nunc, iuvenis memorande novis per secula factis,</l>
<l>Magnus item iuvenis veniet; nec dignior alter</l>
<l>Nomen habet magni. Hic Tagum Bethimque et Hiberum</l>
<l>Coget ferre iugum dominumque agnoscere Tybrim.</l>
<l>Hic idem nimia civem feritate rebellem</l>
<l>Contundet. Tibi nulla animum contingat honestum</l>
<l>Invidia; atque alios patiaris ad alta volare.</l>
<l>Nullus erit nullusque fuit cui gloria tota</l>
<l>Cesserit: illa novis semper parat integra partem.</l>
<l>Vita brevis, rerumque venit longissimus ordo.</l>
<l>Quid fiet, nisi queque suos produxerit etas</l>
<l>Venturis qui sponte velint occurrere fatis?</l>
<l>Sufficeret cunti spatio si temporis unus,</l>
<l>Publica res poterat duce te contenta fuisse.</l>
<l>Tu siquidem letus mecum, dum bella gerentur,</l>
<l>Hic eris, et iuvenem egregium laudabis ab alto.</l>
<l>Pauca ex innumeris memoro: maiora supersunt</l>
<l>Gesta viri, plectroque aliis maiore canenda.</l>
<l>Namque hic precipiti - sit fas dixisse - volatu</l>
<l>Victor ab occasu discedens victor ad ortus</l>
<l>Perveniet nomenque Italum super astra levabit.</l>
<l>Omnia succumbent: multis Fortuna triumphis</l>
<l>Larga volet ditare ducem; moderatior autem</l>
<l>Implendusque animus paucis, quod laurea triplex</l>
<l>Stringat honesta comas, quod ter sua Roma verendo</l>
<l>Exstantem curru videat, contentus abibit.</l>
<l>Hic et piratas pelago depellet ab omni:</l>
<l>Vincetur Iudea tenax, Armenia duplex,</l>
<l>Cappadoces Arabesque et lato corpore Ganges,</l>
<l>Persis et Arsacides: Rubroque a litore tandem</l>
<l>Omnia vincentes rigidam veniemus ad Arthon,</l>
<l>Et glaciale solum, Tanaim et Meotida duram</l>
<l>Ripheosque procul tangemus in ethere montes.</l>
<l>Attriti longo fugient certamine reges</l>
<l>Et vitam simul et regnum bellumque perosi.</l>
<l>Caspia calcabunt victores claustra, Sabeam</l>
<l>Turicremasque domos: intacti limina templi</l>
<l>Intrabunt cernentque aditi penetralia sacri.</l>
<l>Purpura non illos, non gemme aurumque movebunt:</l>
<l>Thesauros inter medios mucrone trementi</l>
<l>Paupertas Romana venit nec tangitur illis.</l>
<l>Insula non toto restabit libera ponto,</l>
<l>Non tellus seu pressa vagis seu stantibus astris.</l>
<l>Aula sub imperium veniet ditissima Cipri,</l>
<l>Creta superstitionum ingens domus atque magistra</l>
<l>Euboicumque latus, Phebo Rhodus inclita et undis,</l>
<l>Tum salis Egei, celo velut astra sereno,</l>
<l>Ciclades effuse medio, clipeusque potentis</l>
<l>Trinacrie et crasso dives Sardinia celo</l>
<l>Pauperiorque solo sed apricis Corsica saxis,</l>
<l>Et quicquid Tusco iacet equore, quicquid Hibero,</l>
<l>Quicquid et Adriaco. Sed quis cum classe frementem</l>
<l>Ibit in Occeanum? Fortissimus ille nepotum</l>
<l>Unus erit magno semper cantandus in orbe,</l>
<l>Gallica qui vario complebit rura pavore</l>
<l>Et fluvios atri violabit sanguinis unda.</l>
<l>Inde procul celo et terra pelagoque repostos</l>
<l>Auricomos rapido calcabit Marte Britannos,</l>
<l>Stringet et indomito luctantem gurgite Rhenum</l>
<l>Pontibus, hostilesque tenens cum milite fines</l>
<l>Tristia ceruleis Germanis bella movebit.</l>
<l>O felix si forte modum sciat addere ferro!</l>
<l>Nesciet heu! noletque miser; sed turbine mentis</l>
<l>Victrices per cunta manus in publica vertet</l>
<l>Viscera, civili fedans externa cruore</l>
<l>Prelia et emeritos indigno Marte triumphos;</l>
<l>Me tamen infami tam multa decora furore</l>
<l>Commaculare pudet. Quam turpiter omnia calcat</l>
<l>Ambitus, ut totum imperium sibi vindicet unus,</l>
<l>Primus et exemplum reliquis, spolietque superbus</l>
<l>Erarium, miserosque novo legat ordine patres!</l>
<l>Hec et Pharsalicas mortes Ephireaque arma,</l>
<l>Thapsonque et Mundam et Capitolia sanguine tincta,</l>
<l>Omnia pretereo. Succedet maximus illi</l>
<l>Inde nepos clara veniens a stirpe sororis.</l>
<l>Hic michi longinquos mittet sub legibus Indos,</l>
<l>Egiptumque ferox et barbara sistra moventem</l>
<l>Uxorem Latii capiet ducis; inde per omnem</l>
<l>Fulminet ense diem, reges pede supprimat altos.</l>
<l>Hic parere ferum Romanis fascibus Histrum</l>
<l>Perdoceat, gemineque solum quod subiacet Urse.</l>
<l>Hic Urbem tribus invectus de more triumphis</l>
<l>Edicet toti precepta incognita mundo,</l>
<l>Et summo celsus solio summissa videbit</l>
<l>Sceptra sibi summosque duces atque agmina vulgi</l>
<l>Munera ferre omnes studioque ardere placendi.</l>
<l>Iam senior rigidos bello contundet Hiberos.</l>
<l>Ultimus ille labos: exhinc tranquilla sequuntur</l>
<l>Secula: tum gemini claudentur tristia Iani</l>
<l>Limina et erati iungentur cardine postes,</l>
<l>Inde gravem tumulo mittet veneranda senectus</l>
<l>Digressum amplexu et dilecte coniugis ulnis.</l>
<l>Huius post cineres video Romana reverti</l>
<l>Fata retro et pulcros prolabi ad turpia mores.</l>
<l>Hei michi! quid moreris? Tecum moritura propago</l>
<l>Nominis est nostri. Sed tu tibi debita nactus</l>
<l>Alta petes convexa poli. Quid turba superstes,</l>
<l>Ludibrium mundi generisque infamia primi?</l>
<l>Tartara conspicient meriti Stigiosque recessus.</l>
<l>At nimium propero: video par nobile, natum</l>
<l>Atque patrem et gemino Capitolia leta triumpho.</l>
<l>Laurea bina viret, duplex quoque purpura, currus</l>
<l>Non videor spectare duos, contenta sed uno</l>
<l>It Pietas: nova res equidem et dignissima fama.</l>
<l>Corruet his ducibus Ierosolima, victaque ferro</l>
<l>Inclita relligio, et gladiis perrumpere sacra</l>
<l>Fas erit et poterunt populi peccata mereri.</l>
<l>Ulterius transire piget; nam sceptra decusque</l>
<l>Imperii tanto nobis fundata labore</l>
<l>Externi rapient Hispane stirpis et Afre.</l>
<l>Quis ferat has hominum sordes nostrique pudendas</l>
<l>Relliquias gladii fastigia prendere rerum?"</l></lg>
<lg><l>Amplius urgentem quoniam frenare dolorem</l>
<l>Non poterat, rupit lacrimis et voce loquentem:</l>
<l>"Quid miserum! pater alme, refers? Tantumne licebit</l>
<l>Fortune? Prius in Stigias convulsa paludes</l>
<l>Astra cadent; prius ethereo trux arbiter Orci</l>
<l>Victor erit solio celique tonabit ab arce,</l>
<l>Africa quam Rome victrix sua iura suumque</l>
<l>Nomen in eternum rapiat". Non longa dolentem</l>
<l>Passus ait: "Depone, precor, lacrimasque metumque:</l>
<l>Vivet honos Latius, semperque vocabitur uno</l>
<l>Nomine Romanum imperium; sed rector habenas</l>
<l>Non semper Romanus aget; quin Siria mollis</l>
<l>Porriget ipsa manum, mox Gallia dura, loquaxque</l>
<l>Grecia, et Illiricum: tandem cadet ista potestas</l>
<l>In Boream: sic res humanas Fata rotabunt.</l>
<l>Forte sub extremos annos mundique ruentis</l>
<l>Interitum ad proprias sedes Fortuna redibit.</l>
<l>Altius incumbes atque urbis cetera nostre</l>
<l>Fata petes. Unum hoc de pluribus ille supernus</l>
<l>Abscondit sub nube Deus; sed, noscere quantum</l>
<l>Permissum est animi augurio, non victa sub hoste</l>
<l>Roma ruet, nullique data est ea gloria genti,</l>
<l>Nulli tantus honor populo. Vincetur ab annis</l>
<l>Rimosoque situ paulatim fessa senescet</l>
<l>Et per frusta cadet. Nulla unquam, nulla vacabit</l>
<l>Civilique odio et bellis furialibus etas.</l>
<l>Tempus adhuc veniet cum vix Romanus in urbe</l>
<l>Civis erit verus, sed terras lecta per omnes</l>
<l>Fex hominum; tamen hec sese male sana cruentis</l>
<l>Turba premet gladiis, et ni fortissimus unus</l>
<l>Vir aliquis dignus meliori tempore nasci</l>
<l>Opponat sese medium frontemque manumque</l>
<l>Litibus ostendat, superest quodcumque cruoris</l>
<l>Pectoribus miseris, per mutua vulnera fundant.</l>
<l>Hoc solamen habe: nam Roma potentibus olim</l>
<l>Condita sideribus, quamvis lacerata malorum</l>
<l>Consiliis manibusque, diu durabit eritque</l>
<l>Has inter pestes nudo vel nomine mundi</l>
<l>Regina. Hic nunquam titulus sacer excidet illi;</l>
<l>Qualiter annosum vires animusque leonem</l>
<l>Destituunt, sed prisca manet reverentia fronti</l>
<l>Horrificusque sonus, quamquam sit ad omnia tardus.</l>
<l>Umbra sit ille licet, circum tamen omnis inermi</l>
<l>Paret silva seni. Sed quis vel noscere certam</l>
<l>Audeat, aut rebus tantis prefigere metam?</l>
<l>Vis loquar? In finem, quamvis ruinosa, dierum</l>
<l>Vivet et extremum veniet tua Roma sub evum</l>
<l>Cum mundo peritura suo." Sic fatus ab alto</l>
<l>Pectore suspirans tacuit, dextraque sequentem</l>
<l>Per nitidum conducit iter. Iam prona cadentis</l>
<l>Calcabant convexa poli, gradibusque suprema</l>
<l>Linquebant levibus. Qui lumine terga feriret</l>
<l>Lucifer altus erat; tamen una erat umbra duorum,</l>
<l>Athlantisque ruens de vertice plena propinqui</l>
<l>Cinthia conspecti splendebat ymagine fratris.</l>
<l>Hic iterum genitor sacro veneranda resolvit</l>
<l>Ora sono. Stetit eximia dulcedine mundus</l>
<l>Captus et eternos tenuerunt astra meatus.</l>
<l>"Nate, prioris" ait "solamen et optima vite</l>
<l>Pars michi, qui leto cumulas nunc gaudia celo,</l>
<l>Quodque ego non rebar, facis ut spectando beatus</l>
<l>Mortalem videar michi me felicior ipso,</l>
<l>Huc aures intende pias et pectora veri</l>
<l>Plena refer. Mora nostra brevis, namque invida noctis</l>
<l>Umbra abiit, pelagusque operit iam fluctibus astra.</l>
<l>Omnia nata quidem pereunt et adulta fatiscunt;</l>
<l>Nec manet in rebus quicquam mortalibus; unde</l>
<l>Vir etenim sperare potest populusve quod alma</l>
<l>Roma nequit? Facili labuntur secula passu:</l>
<l>Tempora diffugiunt; ad mortem curritis; umbra,</l>
<l>Umbra estis pulvisque levis vel in ethere fumus</l>
<l>Exiguus, quem ventus agat. Quo sanguine parta</l>
<l>Gloria? quo tanti mundo fugiente labores?</l>
<l>Stare quidem vultis, sed enim rapidissima celi</l>
<l>Vos fuga precipitat. Cernis quam parva pudendi</l>
<l>Imperii pateant circum confinia nostri?</l>
<l>Hec tamen heu quanto nobis extenta labore!</l>
<l>Nunc quoque quam multo vobis servanda periclo!</l>
<l>Finge quod esse potest, et erit, nisi Fata benigni</l>
<l>Penitet incepti: totius sola sit Orbis</l>
<l>Roma caput, terris dominetur sola subactis.</l>
<l>Quid tamen hic magnum? tanto quid nomine dignum</l>
<l>Invenis? Angustis arctatus finibus Orbis</l>
<l>Insula parva situ est, curvis quam flexibus ambit</l>
<l>Occeanus, viden ut parvus cognomine magno?</l>
<l>Nec tamen hanc totam incolitis. Nam multa paludes,</l>
<l>Multa tenent silve; pars rupibus hispida torpet,</l>
<l>Parsque riget glacie; pars squalet inusta calore,</l>
<l>Serpentumque domos calidis tegit estus harenis.</l>
<l>Utque simul totum videas, huc lumina volve.</l>
<l>Verticibus celi adversos atque alta tenentes</l>
<l>Cernis stare polos, subiectaque cunta duobus</l>
<l>Perpetuo durata gelu? Prohibetur ab illa</l>
<l>Stirps hominum regione procul; nil nascitur illic</l>
<l>Quod victum prestare queat. Qua semita solis</l>
<l>Latior, obliquusque vagis it circulus astris,</l>
<l>Ignibus arva rubent, mediusque exestuat ingens</l>
<l>Pontus et ardorem celi male temperat humor</l>
<l>Subditus. Huc olim Argolici finxere poete</l>
<l>Convenisse deos, potuque ciboque refectos</l>
<l>Ethiopum cum rege gravis duxisse sub umbra</l>
<l>Athlantis placidam tranquillo numine noctem:</l>
<l>Quod fictum est ideo quia numina magna putabant</l>
<l>Sidera, que liquidis primum vescuntur in undis,</l>
<l>Ethiopum quas litus habet, mox fessa videntur</l>
<l>Vergere ad occasus, ubi maximus eminet Athlas,</l>
<l>Ultima terrarum qui possidet: ille paratus</l>
<l>Excipit ac magno venientia contegit antro.</l>
<l>Sed redeo: mediam vetitum est attingere zonam,</l>
<l>Etheris hinc etenim vos inclementia longe</l>
<l>Summovet; at circum flammis permixta tepescunt</l>
<l>Frigora; sic gemina mortales sede fruuntur.</l>
<l>Altera sed vobis est invia: separat illam</l>
<l>Et calor et pelagus. Statio tantum unica restat</l>
<l>Parva, sed hec vasto nimis interrupta locorum</l>
<l>Desertoque habitu; linguarum dissona multum</l>
<l>Murmura, diversi mores. Hec crescere famam</l>
<l>Impediunt; nulli toto cognoscier orbe</l>
<l>Contigit. Extrema quis erit bene notus in Artho,</l>
<l>Et Nili ignotum continget nomine fontem?</l>
<l>Quem sua Toprobani commendet gloria et idem</l>
<l>Litus ad Hibernum resonet? Mortalia quorsum</l>
<l>Vota ruunt? Amplam cupiunt diffundere famam;</l>
<l>Septa sed arcta vetant. Angusto carcere clausos</l>
<l>Somnia magna iuvant; at cum lux ultima somnum</l>
<l>Excutit ac tenebras adimit, tum cernere verum</l>
<l>Heu miseri sero incipiunt, et tempora retro</l>
<l>Nequicquam aspiciunt, abeuntque amissa gementes.</l></lg>
<lg><l>Illa quoque in vobis ridenda insania mentes</l>
<l>Occupat: eternum cupitis producere nomen,</l>
<l>Secula demulcent animos numerosa, venitque</l>
<l>Posteritas longa ante oculos; libet ire per ora</l>
<l>Doctorum extinctos hominum, clausosque sepulcro</l>
<l>Liberiore via per mundi extrema vagari.</l>
<l>Vivere post mortem, violentas spernere Parcas</l>
<l>Dulcia sunt, fateor, sed nomine vivere nil est.</l>
<l>Vivite sed melius, sed certius: ardua celi</l>
<l>Scandite felices, miserasque relinquite terras.</l>
<l>Hic vos vita manet, quam secula nulla movebunt,</l>
<l>Quam nec tristis hiems, nec noxia torqueat estas,</l>
<l>Anxia solicitam quam non opulentia reddet,</l>
<l>Querula non mestam paupertas, pallida non mors</l>
<l>Obruet, haud nocuo vexabunt sidere morbi</l>
<l>Corporis atque animi. Sine tempore vivite; nam vos</l>
<l>Et magno partum delebunt tempora nomen,</l>
<l>Transibuntque cito que vos mansura putatis.</l>
<l>Una manere potest occasus nescia virtus.</l>
<l>Illa viam facit ad superos. Hac pergite fortes,</l>
<l>Nec defessa gravi succumbant terga labori.</l></lg>
<lg><l>Quod si falsa vagam delectat gloria mentem,</l>
<l>Aspice quid cupias: transibunt tempora, corpus</l>
<l>Hoc cadet et cedent indigno membra sepulcro;</l>
<l>Mox ruet et bustum, titulusque in marmore sectus</l>
<l>Occidet: hinc mortem patieris, nate, secundam.</l>
<l>Clara quidem libris felicibus insita vivet</l>
<l>Fama diu, tamen ipsa suas passura tenebras.</l>
<l>Ipsa tuas laudes etas ventura loquetur:</l>
<l>Immemor ipsa eadem, seu tempore fessa, tacebit</l>
<l>Immemoresque dabit post secula longa nepotes.</l>
<l>Magna geris, maiora geres, immensaque victor</l>
<l>Conficies tu bella manu et dignissima fama:</l>
<l>Res multis laudata quidem laudandaque multis.</l>
<l>Cernere iam videor genitum post secula multa</l>
<l>Finibus Etruscis iuvenem qui gesta renarret,</l>
<l>Nate, tua et nobis veniat velut Ennius alter.</l>
<l>Carus uterque michi, studio memorandus uterque:</l>
<l>Iste rudes Latio duro modulamine Musas</l>
<l>Intulit; ille autem fugientes carmine sistet;</l>
<l>Et nostros vario cantabit uterque labores</l>
<l>Eloquio, nobisque brevem producere vitam</l>
<l>Contendet; verum multo michi carior ille est</l>
<l>Qui procul ad nostrum reflectet lumina tempus.</l>
<l>In quod eum studium non vis pretiumve movebit,</l>
<l>Non metus aut odium, non spes aut gratia nostri;</l>
<l>Magnarum sed sola quidem admiratio rerum,</l>
<l>Solus amor veri. Sed quid tamen omnia prosunt?</l>
<l>Iam sua mors libris aderit; mortalia namque</l>
<l>Esse decet quecumque labor mortalis inani</l>
<l>Edidit ingenio. Quos si tamen illa nepotum</l>
<l>Progenies servare velit, senioque nocenti</l>
<l>Vim facere ac rapido vigilans obsistere seclo,</l>
<l>Non valeat, tam multa vetant; fatalia terris</l>
<l>Diluvia et populos violentior estus adurens,</l>
<l>Et pestes rerum varie celique marisque,</l>
<l>Bellorumque furor toto nichil orbe quietum</l>
<l>Stare sinens, libris autem morientibus ipse</l>
<l>Occumbens etiam; sic mors tibi tertia restat.</l>
<l>Quot modo in extremo claros Oriente vel Austro</l>
<l>Esse viros reris? tamen ad vos mittere nomen</l>
<l>Non potuere suum. Quot prima etate fuisse</l>
<l>Illustres famamque ausos sperare perennem,</l>
<l>Nunc tamen ignotos? Annorum, nate, locorumque</l>
<l>Estis in angusto positi. Que cunta videntem</l>
<l>Huc decet, huc animos attollere. Vulgus inane</l>
<l>Viderit in terris quo te sermone loquatur.</l>
<l>Despice quisquis is est, et si mea iussa merentur</l>
<l>Te docilem, humanum, iubeo, contemne favorem,</l>
<l>Neve ibi tantarum rerum spem pone tuarum.</l>
<l>Illecebris trahat ipsa suis pulcherrima Virtus.</l>
<l>Gloria si fuerit studiorum meta tuorum,</l>
<l>Pervenies equidem, sed non mansurus, ad illam.</l>
<l>Premia sin autem celo tua, nate, reponis,</l>
<l>Quo semper potiaris habes sine fine beatus</l>
<l>Et sine mensura. Quod si dulcedine fame</l>
<l>Tangeris et stimulis etiam nunc pungeris istis,</l>
<l>Quod preclara tuo stat gloria fixa labori</l>
<l>Polliceor: veniet pretium tibi, nate, quod optas;</l>
<l>Illa vel invitum, fugias licet, illa sequetur.</l>
<l>Ut sub sole vagum comitatur corporis umbra</l>
<l>Ipsa tui: quocumque gradum tu flexeris, illa</l>
<l>Flectitur et stat, si steteris; sic Fama volentem</l>
<l>Nolentemque simul sequitur. Sed numquid ineptum</l>
<l>Dixeris arenti gradientem in pulvere, ut umbram</l>
<l>Aspiciat post terga suam? Non sanior ille est</l>
<l>Qui terit etatem frustra corpusque fatigat,</l>
<l>Aut animum curis onerat, nichil inde reposcens</l>
<l>Ni laudem et vanos populi per compita ventos.</l>
<l>Quenam igitur queres mea sit sententia. Dicam.</l>
<l>Ille eat ut metam teneat, licet inter eundum</l>
<l>Umbra sequatur iter; Virtutis amore laboret</l>
<l>Hic alius, celumque sibi sit terminus, et non</l>
<l>Gloria, que meritos sequitur, vel spreta, labores.</l>
<l>Ergo age, nate, viam, tibi quam super ardua monstro,</l>
<l>Ingredere, aut potius ceptum ne desere callem.</l>
<l>Publica res duce te vigeat, victrixque supremo</l>
<l>Cardine Fortune sedeat. Spectabit ab astris</l>
<l>Quicquid ages placidus rex cunta tegentis Olimpi,</l>
<l>Letus honore tuo, sed nullo letior actu</l>
<l>Quam quod te patrie baculum superesse labanti</l>
<l>Nomen et hoc merito Scipionis habere videbit,</l>
<l>Cognomenque aliud tibi quod tua facta parabunt.</l>
<l>Insuper id moneo, memorique hoc imprime menti:</l>
<l>Post studium recti patrieque parentis amorem</l>
<l>Proxima de caris tibi cura supersit amicis.</l>
<l>Pronus amicitias amplectere, quas tibi Virtus</l>
<l>Conciliat, partasque cole; hoc da, nate, roganti.</l>
<l>Rebus in humanis nil dulcius experiere</l>
<l>Alterno convictu et fido pectore amici.</l>
<l>Est equidem e multis tibi nunc certissimus unus</l>
<l>Lelius. Archani sit conscius atque minister</l>
<l>Ille tui, regat affectus pectusque profundum</l>
<l>Cernat inaccessum reliquis. Post tempore multo</l>
<l>Lelius alter erit domui claroque nepoti</l>
<l>Carus et eximio pariter coniunctus amore.</l>
<l>Hinc olim multi errabunt, parque omnibus unum</l>
<l>Lelius et Scipio celebrabitur inter amicos</l>
<l>Quos tulit extrema veniens ab origine mundus,</l>
<l>Cum duo sint paria et longo distantia tractu.</l>
<l>Suscipe tu primum, nec, sis licet altus, amicum</l>
<l>Despice plebeium, quoniam de plebe verendi</l>
<l>Surrexere viri, quos nobilioribus equos</l>
<l>Viva tulit Virtus animusque parentibus impar."</l></lg>
<lg><l>Dixerat. Ille autem: "Tua per vestigia quamquam</l>
<l>Ingressus, nunquam patrio memor ipse decori</l>
<l>Defuerim. Tamen admonitus vigilantior ibo</l>
<l>Quo me, sancte, vocas, genitor. Sed multa monentem</l>
<l>Te fatum tacuisse meum, pater optime, miror".</l>
<l>Mestior ille: "Equidem! tua te, dulcissime, virtus</l>
<l>Aspera cunta pati doceat. Quid Fata reservent</l>
<l>Ultima preclaro malis nescire labori.</l>
<l>Ingratam patriam - piget heu narrare pudetque -</l>
<l>Experiare licet, facili contentus abito</l>
<l>Vindicta. Non arma tibi, non castra movenda,</l>
<l>Etsi forte queas. Prestat quamcumque subire</l>
<l>Fortunam: patriam servatam perdere noli</l>
<l>Et meritum vastare tuum. Fugat illa? recede.</l>
<l>Non revocat? persta. Sed preclarissimus exul</l>
<l>Viventi illatum moriens ulciscere verbo</l>
<l>Dedecus, et patrie cineres atque ossa negato,</l>
<l>Ingratamque voca, memorique inscribe sepulcro.</l>
<l>Hoc liceat tantum; tibi nil permiseris ultra.</l>
<l>Iamque vetor traxisse moras. Memor ergo parentis,</l>
<l>Nate, vale, et mitis surgentem dirige fratrem;</l>
<l>Isque viam post te tua per vestigia servet."</l>
<l>Dixit et equavit fugientia sidera cursu.</l></lg>
<lg><l>Interea lux orta super tentoria fulsit</l>
<l>Irrupitque ducis durum rubicunda cubile.</l>
<l>Bucina castrorum cecinit, sonituque tremendo</l>
<l>Attonitum subito somnusque paterque relinquit.</l>
</lg></div1>
<div1><head>III</head>

<lg><l>Impiger astriferum postquam Sol perculit axem</l>
<l>Et rapidos immisit equos, cessere trementi</l>
<l>Sidera cunta fuga. Consurgit maximus heros</l>
<l>Singula pertractans animo, que visa per umbras</l>
<l>Intulerat nocturna quies: "Cur dulcia patri</l>
<l>Oscula non rapui? Cur vertere terga parantem</l>
<l>Non tenui prendique manu? Cur ista ruit nox</l>
<l>Tam cito, nec licuit placido sermone morari?</l>
<l>Multa petiturus fueram: quibus ultima campis</l>
<l>Agmina concurrant, seu qua regione profundi;</l>
<l>Quantum in amicitiis fidei; quam barbara regum</l>
<l>Pectora fida forent; quanam tellure sepulcrum,</l>
<l>Quodve genus mortis Sors imperiosa reservet</l>
<l>Vel michi vel fratri; qui sit patruelis amati</l>
<l>Exitus aut fatum, nam pridem est cognita virtus;</l>
<l>Omnibus an soli michi nunc iniuria care</l>
<l>Impendet patrieque nefas. At forsitan ista</l>
<l>Sit melius nescire michi, ne conscia finis</l>
<l>Adverso retrahat Virtus sua carbasa vento.</l>
<l>I modo qua ceptum est, patrieque ignosce furenti;</l>
<l>Nescit enim quid agat." Sic secum fatus amicum</l>
<l>Acciri propere Lelium iubet. Illicet ille</l>
<l>Affuit, atque oculos tacitus frontemque verendam</l>
<l>Suspiciens immotus erat. "Carissime Leli,</l>
<l>Magna animo volvuntur" ait: "Que gessimus ambo</l>
<l>Sufficiant fortasse aliis; at quantula res est</l>
<l>Italicas inter clades miserandaque fata</l>
<l>Hispanas fregisse acies? Vacua ista periclo</l>
<l>Militia. Et quantum nostris est dedecus armis,</l>
<l>Ni ceptum peragatur opus! Timuisse videmur</l>
<l>Horrifici ducis aspectum et longinqua petisse</l>
<l>Prelia non ausi patria concurrere terra</l>
<l>Meniaque obsesse defendere dulcia Rome.</l>
<l>Exiliumne fugamne hostes civesque vocabunt?</l>
<l>Nescio quid tibi nunc animi, quid roboris insit;</l>
<l>Sed mediocre aliquid nequeo sperare. Sit ergo</l>
<l>Incepisse aliis clarum et memorabile factum;</l>
<l>At michi nil satis est, aliquid dum restat. Iniquam</l>
<l>Hanibalem revomentem animam prius ipse videbo</l>
<l>Tot nostros placare duces, Carthago profundo</l>
<l>Perfida subsidet, quam pectoris ira quiescat</l>
<l>Alta mei; moriarque libens, dum tristia possint</l>
<l>Morte mea equari Penorum vulnera nostris.</l>
<l>Numquid iusta Deus pro nobis tela movebit</l>
<l>Tantorum vindex scelerum? Num fulmina celo</l>
<l>Descendent? Num periure densissimus Athlas</l>
<l>Telluris clipeus, mundi tutela nefandi,</l>
<l>Cedet sponte loco radice revulsus ab ima,</l>
<l>Serpentumque acies montesque immittet harene</l>
<l>Ardentis, facietque viam spirantibus Austris?</l>
<l>Num piger infames contorto vertice muros</l>
<l>Bagrada discutiet gelido violentior Histro,</l>
<l>Scelestasque animas ultricibus obruet undis?</l>
<l>Vicimus: imbelles teneant licet arma lacerti,</l>
<l>Bella Deus peraget periuria crebra perosus.</l>
<l>Iam tamen hinc humeris onus hoc incumbere nostris</l>
<l>Provideo, tedetque more, sed multa necesse est</l>
<l>Scrutari et longe venientes cernere casus.</l>
<l>Africa tota odiis ardet: non litora portum,</l>
<l>Non domus hospitium prestat, non pabula terre.</l>
<l>Quocumque intendas oculos, hostilia cernas</l>
<l>Omnia. Que primum teneat navalia classis,</l>
<l>Miles agros? Ubi nostra duces tentoria figent?</l>
<l>Quis tutum monstrabit iter? Quis rura, quis urbes</l>
<l>Edoceat moresque hominum? Quis fluminis alti</l>
<l>Ad vada precedat trepidantes ire cohortes?</l>
<l>Singula sunt igitur studio tractanda sagaci.</l>
<l>Id primum tentare velim, si barbara corda</l>
<l>Ulla fides habitat. Nomen fortasse Siphacis</l>
<l>Audisti. Cuntos illum precedere reges</l>
<l>Fama refert opibus, nec avorum sanguine quisquam</l>
<l>Altior incedit populisque vel ubere regni.</l>
<l>Is nobis tentandus erit: si fama Latini</l>
<l>Nominis et Libicos potuit penetrare recessus,</l>
<l>Flectetur forte alloquio precibusque benignis;</l>
<l>Barbara namque etiam nonnunquam gloria mulcet</l>
<l>Pectora et agrestes animos. Ea litora nobis</l>
<l>Hostilem in patriam transgressis - namque ea mens est -</l>
<l>Oportuna reor ceptoque accomoda bello.</l>
<l>Hec tibi cura datur, vir optime: nam tibi sermo</l>
<l>Dulcis adest placideque ingens solertia mentis.</l>
<l>Perge animum placare ferum et mollire loquendo."</l>
<l>Dixerat. Is raptum relegens a litore funem</l>
<l>Equoreas superat fauces, qua litus Hiberum</l>
<l>Dividit a Libicis pelagi brevis estus harenis.</l>
<l>Illa dies Maura proram statione recepit.</l>
<l>Hinc propere ad regem</l>
<l>........................................</l>
<l>Niveis suggesta columnis</l>
<l>Atria surgebant. Fulvo distincta metallo</l>
<l>Regia prefulgens</l>
<l>........................................</l>
<l>Ordine gemmarum vario radiabat in orbem.</l>
<l>Hic croceos, illic virides fulgere lapillos</l>
<l>Aspiceres altoque velut sua sidera tecto.</l>
<l>Signifer in medio sinuosi tramitis arcu</l>
<l>Aureus obliquos supremo culmine cursus</l>
<l>Assidue faciebat. Ibi ceu lumina septem</l>
<l>Que vaga mundus habet, septem faber ordine gemmas</l>
<l>Clauserat ingenio, nondum lapis, optimus Athlas.</l>
<l>Tardior hec gelidoque seni magis apta placere;</l>
<l>Illa minax longeque rubens; ast illa benignis</l>
<l>Ire videbatur radiis, tectumque serena</l>
<l>Luce coruscabat. Medio carbunculus ingens</l>
<l>Equabat solare iubar largoque tenebras</l>
<l>Lumine vincebat: mira virtute putares</l>
<l>Hunc proprios formare dies, hunc pellere noctes</l>
<l>Solis ad exemplum. Post hunc duo lumina motu</l>
<l>Splendebant parili; sed quod rutilantius ibat</l>
<l>Spectando subitos animis spargebat amores.</l>
<l>Cornua de fusco sinuans adamante, deorsum</l>
<l>Impigra precipiti celerabat Luna meatu,</l>
<l>Atra quidem, at radiis circum illustrata supernis.</l></lg>
<lg><l>Hec supra horrificis diversa animalia passim</l>
<l>Vultibus et variis cernuntur sculpta figuris.</l>
<l>Cornibus intortis "Aries" stat in ordine primus</l>
<l>Devexa in tergum facie, ceu mestus in undis</l>
<l>Horreat egregie fluitantia membra puelle.</l>
<l>Inde ferox "Taurus" faciesque imposta natanti</l>
<l>Stirpis Agenoree. Iuvenum mox clara duorum</l>
<l>Corpora, progenies Lede, "par  nobile  Fratrum".</l>
<l>Quarta sed equorei species venit horrida "Cancri",</l>
<l>Quem frons prerapidi sequitur metuenda "Leonis".</l>
<l>Post illum it vultu roseo pulcerrima "Virgo".</l>
<l>At gravis hinc illinc extantia brachia "Libre" </l>
<l>Instabiles paribus compensant passibus horas.</l>
<l>"Scorpius" hinc cauda perlustrat tecta minaci</l>
<l>Ingentesque aperit "Chelas"; hinc Thessala monstra,</l>
<l>"Semiviri informis" species, cui vultus et armi</l>
<l>Sunt hominis tensoque senex spectabilis arcu</l>
<l>Horrifer occursu pharetraque incinctus eburna,</l>
<l>Infima quadrupedis; iuxtaque assurgit in altum</l>
<l>Forma levis "Capree", rutilo cui cornua in auro</l>
<l>Effulgent fissoque riget pes ungue, bicornis.</l>
<l>Post ingens nudi effigies nimboque nigranti</l>
<l>Frons velata hominis velut ethere pronus ab alto</l>
<l>Fundat "aquas"; factoque natant in gurgite "Pisces"</l>
<l>Pectoribusque secant caudisque trementibus undas.</l></lg>
<lg><l>Signa poli duodena vago dum lumine raptim</l>
<l>Collustrant operique inhiant et cunta sequuntur,</l>
<l>Undique fulgentes auro speciesque deorum</l>
<l>Et forme heroum occurrunt atque acta priorum:</l>
<l>Iupiter ante alios, augusta in sede superbus</l>
<l>Sceptra manu fulmenque tenens; Iovis armiger ante</l>
<l>Unguibus Ydeum iuvenem super astra levabat.</l>
<l>Inde autem incessu gravior tristisque senecta,</l>
<l>Velato capite et glauco distinctus amictu,</l>
<l>Rastra manu falcemque gerens "Saturnus" agresti</l>
<l>Rusticus aspectu natos pater ore vorabat;</l>
<l>Flammivomusque draco caude postrema recurve</l>
<l>Ore tenens magnos sese torquebat in orbes.</l>
<l>Nec procul ingenti diffundens cornua giro</l>
<l>Atque agilem arcendis "Neptunus" ferre tridentem</l>
<l>Cernebatur aquis pelagoque natabat in alto,</l>
<l>Tritonumque greges Nimpharumque agmina circum</l>
<l>Errabant procul equoreum venerantia regem.</l>
<l>Huic quoque iussus equus percusso emergere saxo</l>
<l>Litoream pedibus rapidis pulsabat harenam.</l></lg>
<lg><l>Proximus imberbi specie crinitus "Apollo":</l>
<l>Hic puer, hic iuvenis, nec longo tempora tractu</l>
<l>Albus erat: sacer ante pedes rapidusque fremensque</l>
<l>Stabat equus, quatiensque solum mandebat habenas.</l>
<l>At iuxta monstrum ignotum immensumque trifauci</l>
<l>Assidet ore sibi placidum blandumque tuenti.</l>
<l>Dextra canem, sed leva lupum fert atra rapacem,</l>
<l>Parte leo media est, simul hec serpente reflexo</l>
<l>Iunguntur capita et fugientia tempora signant.</l>
<l>Necnon et cithare species angusta canore</l>
<l>Icta videbatur sonitum perducere ad aures;</l>
<l>Et pharetra atque arcus volucresque in terga sagitte,</l>
<l>Cirreoque ingens Phiton resupinus in antro.</l>
<l>Hic etiam Grais Italisque optanda poetis</l>
<l>Dulcis odorifere lauri viridantis in auro</l>
<l>Umbra novem placido refovebat tegmine Musas.</l>
<l>Illas carminibus varioque manentia cantu</l>
<l>Sidera mulcentes alterna voce putares.</l></lg>
<lg><l>"Frater" it hunc iuxta iunior; frons ipsa fatetur</l>
<l>Argutum, virgamque gerit serpentibus atris</l>
<l>Intextam, caput insigni exornante galero,</l>
<l>Circumdantque pedes nitidis talaria plumis.</l>
<l>Gallus adest vigil et curvo cadit Argus ab ense.</l>
<l>Ad levam nova sponsa sedet facieque superbit</l>
<l>Egregia et rare letatur imagine dotis.</l></lg>
<lg><l>Hec prope "Gorgonidum" stat fabula nota sororum,</l>
<l>Anguicomumque caput fraterna Perseus arpe</l>
<l>Obtruncans fixus speculo et cervice reflexa,</l>
<l>Marmoreusque senex atque ortum sanguine monstrum</l>
<l>Alatus sonipes et Musis fons sacer almis.</l></lg>
<lg><l>Necnon funerei post hec "Mavortis" imago</l>
<l>Curribus insistens aderat furibunda cruentis:</l>
<l>Hinc lupus, hinc rauce stridentes tristia Dire;</l>
<l>Cassis erat capiti fulgens manibusque flagellum.</l></lg>
<lg><l>Hinc ignominiam compertaque furta dolose</l>
<l>Coniugis aspiciens "Vulcanus" abire parabat,</l>
<l>Sed pede tentus erat claudo; quem turba deorum</l>
<l>Vidit et obliquum riserunt astra maritum.</l></lg>
<lg><l>Cornua tollentem celo facieque rubentem</l>
<l>Pectora sideribus distinctum "Pana" videres:</l>
<l>Hispida crura rigent, pedibus terit antra caprinis</l>
<l>Et pastorali baculum fert more recurvum;</l>
<l>Texta sibi ex calamis sonat ingens fistula septem.</l></lg>
<lg><l>Parte alia sua sceptra gerens "regina dearum"</l>
<l>Cara Iovis soror et coniunx augusta sedebat;</l>
<l>Huic sublime caput velatum est nube decora,</l>
<l>Discolor aspectu quam circum amplectitur Iris,</l>
<l>Pavonesque pedum domine vestigia lambunt.</l></lg>
<lg><l>Proxima terrifice species armata "Minerve"</l>
<l>Virginis, ut perhibent, dextre cui longior hasta</l>
<l>Et cristam galea alta movens: hanc Gorgonis ora</l>
<l>Cristallinus habens clipeus tegit; inque tenebris</l>
<l>Prospectante dea volitat nocturna volucris,</l>
<l>Cecropiusque nova frondescit campus oliva.</l>
<l>Hec cerebro prognata Iovis Venerisque pudendum</l>
<l>Illudit genus et primordia feda sororis.</l></lg>
<lg><l>Nuda "Venus" pelagoque natans, ubi prima refertur</l>
<l>Turpis origo dee, concam lasciva gerebat</l>
<l>Purpureis ornata rosis, volucresque columbas</l>
<l>Semper habens, nudisque tribus comitata puellis,</l>
<l>Quarum prima quidem nobis aversa, sed ambe</l>
<l>Ad nos conversos oculos vultusque tenebant</l>
<l>Innexe alternis percandida brachia nodis.</l>
<l>Nec puer alatus nec acutis plena sagittis</l>
<l>Post tergum pharetra deerat nec mortifer arcus.</l>
<l>Ille unam ex multis iaciens in Apolline fixam</l>
<l>Liquerat: hic superi rumpebant astra fragore;</l>
<l>Trux puer in gremium care genitricis abibat.</l></lg>
<lg><l>Inde choris Driadum nemus omne "Dyana" replebat;</l>
<l>Horeades Faunique leves Satirique sequentes</l>
<l>Plaudebant in circuitu, multumque Dyane</l>
<l>Dilectus viridi stertebat cespite pastor.</l>
<l>Fonte, miser, nitido pulcherrima membra lavantem</l>
<l>Viderat Actheon: rapido mox ipse repente</l>
<l>Dente canum laceratus erat. Sibi cerva cadebat</l>
<l>Sacra. Dea in Scithica non sic placabilis ara.</l></lg>
<lg><l>Ultima sed mater Cibele, cui gratior Yda</l>
<l>Nulla fuit tellus, magno grandeva sedebat</l>
<l>Corpore consistens, clavi sceptroque verenda:</l>
<l>Vestis honor varie, Frigiisque ex turribus altam</l>
<l>Gestabat capiti sobolis fecunda coronam.</l>
<l>Namque omnes peperisse deos ipsumque Tonantem</l>
<l>Hanc veteres memorant. Liceat sed vera fateri,</l>
<l>Hec eadem sevos utero variante Gigantes</l>
<l>Protulit, infandas mundo per secula pestes.</l>
<l>Curribus hec agitur domita cervice leonum.</l></lg>
<lg><l>At procul inferni moderator turbidus orbis</l>
<l>Sulphureo insistens solio tenebrosa regebat</l>
<l>Tartara; quem iuxta coniunx inamena sedebat</l>
<l>Rapta olim, ut fama est, Sicule sub vallibus Ethne.</l>
<l>Hic dolor, hic gemitus animarum admissa luentum,</l>
<l>Et claustris distincta novem pallentia regna</l>
<l>Cernuntur, Stigiique nigre stant gurgitis unde.</l>
<l>Tristior has Acheron fluctu perlabitur atro</l>
<l>Concretam limo cogens fluitare paludem;</l>
<l>Cocytusque gemens lacrimoso flumine Avernum</l>
<l>Circuit hinc oriens et ripis antra pererrat</l>
<l>Umbrarumque choros; necnon Flegetontis adusta</l>
<l>Gurges aqua tacitique lacus oblivia Lethes</l>
<l>Funduntur, tristique animas qui transvehat amni</l>
<l>Puppe senex fusca residet remoque gubernat.</l>
<l>Hec rex cunta videt Stigius cum coniuge torva</l>
<l>Per tenebras longe aspiciens et lurida pascit</l>
<l>Lumina suppliciis variis, sevoque ministros</l>
<l>Imperio exagitat; cui Mors cui tristia queque</l>
<l>Et Furie et torto famulantur stamine Parce,</l>
<l>Sub pedibusque triceps iacet atre ianitor urbis.</l></lg>
<lg><l>Hec variis insculpta modis atque ordine miro</l>
<l>A superum regnis centrum perducta sub imum</l>
<l>...........................................</l>
<l>Lelius aspiciens, puro nil vilius auro</l>
<l>Agnoscit pedibusque premit que cara putantur.</l>
<l>Inde procul magne transcursis finibus aule</l>
<l>Pervenit ad regem. Solio tunc ille superbo</l>
<l>Surgit et amplexum cupide petit hospitis. Inde</l>
<l>Considunt. Placido mox Lelius incipit ore:</l>
<l>"Optime rex, tanto quem Sors dignatur amico,</l>
<l>Quantum non alium rediens Sol litore ab Indo,</l>
<l>Dum petit Hesperium despectans cunta cubile,</l>
<l>Aut videt aut vidit, mens aut, nisi ceca, videbit,</l>
<l>Suscipe; ne vanas abeant mea verba per auras.</l>
<l>Maximus in magno Scipio notissimus Orbe</l>
<l>Te salvere iubet. Si quid sanctumque piumque</l>
<l>Est usquam, si pura fides, si cura decoris</l>
<l>Durat apud gentes, populo sunt largiter uni</l>
<l>Omnia; sed populi summam vir possidet unus.</l>
<l>Roma caput rerum: Scipio dux summus in illa est.</l>
<l>Haud equidem conficta cano. Nunc ille tuam, rex,</l>
<l>Poscit amicitiam. Vidisti qualia Penis</l>
<l>Pectora sint, quam fluxa fides. Michi crede, secundos</l>
<l>Bellorum eventus si, quos Deus ille deorum</l>
<l>Avertat, Fortuna daret, tibi pessima regni est</l>
<l>Conditio et multis obnoxia vita periclis.</l>
<l>Et modo terror eos, non spiritus ullus amoris</l>
<l>Continet. At nulla Romanis certior ars est</l>
<l>Quam servare fidem; nil illa est carius: ample</l>
<l>Divitie nobis dulces numerantur amici.</l>
<l>Testis adest parvo distans Hispania tractu,</l>
<l>Testis et Ausonia est; at tu nunc, Africa, nostram</l>
<l>Experiare fidem et Populi promissa togati.</l>
<l>Ipse tibi nostra nichil oportunius usquam</l>
<l>Cernis amicitia. Procul absumus, unde timeri</l>
<l>Tedia rara queant. Si poscimur, ampla paratis</l>
<l>Classibus exiguo transmittimus equora vento:</l>
<l>Nostra, ubi tempus erit, medio radiantia campo</l>
<l>Improvisa tuis occurrent hostibus arma.</l>
<l>Preterea, nisi seva viam, quam sternimus, ultro</l>
<l>Obstruit ac medios Fortuna intercipit actus,</l>
<l>Fixa manet Populo sententia tollere turbas</l>
<l>Regum atque indignis sceptrum extorquere tyrannis,</l>
<l>Omnia ut ad paucos redeant; nam rege sub uno</l>
<l>Optimus est patrie status et male vivitur inter</l>
<l>Regnantum sine lege greges. Tunc Africa tandem</l>
<l>Omnis ad unius redeat moderamina regis.</l>
<l>Cetera pretereo: nam quis te dignior alter</l>
<l>Litus Athlanteum Rubrasque interiacet undas?</l></lg>
<lg><l>Munera quin etiam ne despice fortis amici.</l>
<l>Is tibi namque Apulis rapidum sub finibus ortum</l>
<l>Mittit equum bellis habilem, qui cursibus Austros</l>
<l>Equat et infesto venientia tela Tonante.</l>
<l>Iungit equo phaleras niveoque monilia collo</l>
<l>Aurea Samnitico quondam prerepta tyranno.</l>
<l>Addit et arma viro rigidis fortissima venis</l>
<l>Quas aperit vario prefertilis Ilva metallo.</l>
<l>Aspice nigrantem galeam gladiumque nitentem;</l>
<l>Aspice quam tutum tegit ingens lamina pectus,</l>
<l>Ut faciles ocree, variis ut purpura bullis</l>
<l>Intertexta micat ferrumque obnubit opacum,</l>
<l>Ferreus ut fulvo stimulus splendescat in auro,</l>
<l>Ut procul hasta ferit, clipeusque ut vulnera curvo</l>
<l>Excutit obiectu calibum. Romana deinceps</l>
<l>In bellum fer signa, precor. Felicibus ista</l>
<l>Sumpseris auspiciis magni Scipionis amicus.</l>
<l>Hoc petit ille volens, hoc te tua Roma precatur.</l>
<l>Iunge fidem fedusque feri. Sit faustus utrisque</l>
<l>Iste dies gemina semper celebrandus in ora</l>
<l>Europe Libieque bonus." Sic ille locutus</l>
<l>Conticuit, vocemque simul vultumque remisit.</l></lg>
<lg><l>Tum rex blandus ait: "Vestrum, Romane, libenter</l>
<l>Propositum amplector, nec amici munera tanti</l>
<l>Despicio vestramque fidem. Sed iungere fedus</l>
<l>In partemque novi subito transire pericli</l>
<l>Sponte mea vereor, nisi primum cernere coram</l>
<l>Magnanimum facis ipse ducem. Michi summa voluntas</l>
<l>Victricem tetigisse manum, que federis obses</l>
<l>Fida sit et pignus venture in secula pacis.</l>
<l>Scimus quanta quidem virtus, quam clara per Orbem</l>
<l>Fama viri: nullus Romano illustrior usquam</l>
<l>Vivit in imperio, nullusque potentior alter</l>
<l>Flectere voce animos et pectora fronte movere.</l>
<l>Tangimur et meritis et nomine tangimur ipso;</l>
<l>Optamusque ducis congressum: dextera dextre</l>
<l>Hereat atque oculis oculi, permixtaque verbis</l>
<l>Verba sonent faciatque fidem presentia fame.</l>
<l>Nam neque usque adeo sunt corda ferocia nobis,</l>
<l>Pectore sub nostro nec mens tam barbara vivit,</l>
<l>Ut non pulcra oculos moveant, spectataque Virtus</l>
<l>Illiciat capiatque animos. Me maxima regni</l>
<l>Cura tenet dubii, finesque excedere avitos</l>
<l>Circumfusa vetat regio fecunda tyrannis.</l>
<l>Ivissem visurus eum, nec gloria facti</l>
<l>Parva foret, tantum quesisse per equor amicum.</l>
<l>Ille igitur quem degeneris non lenta morantur</l>
<l>Frena metus, quem ferre mali patientior etas</l>
<l>Aspera queque monet, si nostri est cura - per undas</l>
<l>Tuta via est - sociam, si quid michi credis, ad aulam</l>
<l>Colloquium petat et sermone fruatur amico.</l>
<l>Interea tamen ad nostras accedere mensas</l>
<l>Umbra monet crescens et pars extrema diei."</l></lg>
<lg><l>Dixit, et exurgens solio dextramque benigne</l>
<l>Apprendens, stratis sublimem ex more locavit</l>
<l>Purpureis. Notum mox ampla per atria signum</l>
<l>Dat tuba. Conveniunt famuli, turmeque frequentes</l>
<l>Discurrunt. Non una dapes: non pocula simplex</l>
<l>Cura fuit variare viris. Pars aurea gestant</l>
<l>Vasa manu, pars cristallo splendentia puro;</l>
<l>Ast alii effossos gemma crateras in ampla</l>
<l>Implebant spumante mero, quod miserat olim</l>
<l>Ipsa parens Meroe Phebo succensa propinquo.</l>
<l>Ardescit splendore domus fremituque redundat.</l>
<l>Talis apud mensas - nisi testem spernis Homerum -</l>
<l>Cena fit Alcinoi: sedet illic blandus Ulixes,</l>
<l>Lelius hic hospes mellito affabilis ore.</l></lg>
<lg><l>Vixdum finis erat dapibus, cum comptus in ostro</l>
<l>Astitit ante oculos iuvenis patrioque canoram</l>
<l>Increpuit de more liram. Dulcedine mira</l>
<l>Obstupuere omnes. Sonitum mox verba secuntur:</l>
<l>"Maximus Alcides, postquam fera monstra per orbem</l>
<l>Perdomuit fecitque viam sibi vivus ad astra,</l>
<l>Evacuans saltus Nemeos Lernamque paludem</l>
<l>Terribilesque diu umbrosi colles Erimanthi,</l>
<l>Faucibus Hemonie scissis clarisque duabus</l>
<l>Urbibus eversis stratisque bimembribus altis</l>
<l>Et ceso Gerione ferox dignatus ad istas</l>
<l>Ferre gradum terras et nostra pericula tandem</l>
<l>Discutiens, patriis Antheum extinxit in arvis.</l>
<l>Libertas hinc nostra venit: teterrima pestis</l>
<l>Herculea compressa manu tuta omnia late</l>
<l>Liquit et insolitis patuerunt rura colonis.</l>
<l>Omnibus exactis, pacati conscius Orbis</l>
<l>Ipse sibi, limenque petens interritus Orci,</l>
<l>Cominus horribilemque ausus spectare Megeram,</l>
<l>Haud procul a nostris memorandum finibus alte</l>
<l>Erexit geminas pelago turbante Columnas,</l>
<l>Utque pererrati foret illic terminus Orbis</l>
<l>Edixit; fueratque diu, sed nuper ab Ortu</l>
<l>Vesanus veniens iuvenis convellere metam</l>
<l>Est ausus, nomenque ideo mutare nequivit</l>
<l>Herculis auctoris, Libie cui rura tenenti</l>
<l>Longevus nimioque Athlas sub pondere fessus</l>
<l>Deposuit celum ac stellas; sic ipse quievit.</l>
<l>Nec sibi longa quies, nam mox dulcedine captus</l>
<l>Heu miser! atque oculos ausus vidisse Meduse</l>
<l>Vertitur in scopulos. Nunc stat quem cernimus ipsi</l>
<l>Magnus et ingenti tellurem contegit umbra</l>
<l>Immensoque iacet spatio porrectus et astra</l>
<l>Vertice tangit adhuc. Illum nix hospita semper</l>
<l>Et nimbi atque aure quatiunt et fulmina et imbres.</l>
<l>Non tamen ipse diu post casum mansit inultus;</l>
<l>Ultor ab Archadia nam Palladis arte tremendi</l>
<l>Colla tulit monstri. Libicas cruor ille nefanda</l>
<l>Infecit sanie tabi stillantis harenas;</l>
<l>Sic nocuit mundo vivens moriensque Medusa.</l></lg>
<lg><l>Post regina Tyro fugiens his finibus ampla</l>
<l>Menia construxit magnam Carthaginis urbem.</l>
<l>Ex re nomen ei est. Mox aspernata propinqui</l>
<l>Coniugium regis, cum publica vota suorum</l>
<l>Urgerent, veteris non immemor illa mariti,</l>
<l>Morte pudicitiam redimit. Sic urbis origo</l>
<l>Oppetiit regina ferox. Iniuria quanta</l>
<l>Huic fiat, si forte aliquis - quod credere non est -</l>
<l>Ingenio confisus erit, qui carmine sacrum</l>
<l>Nomen ad illicitos ludens traducat amores!</l>
<l>His igitur fundata modis urbs tempore crevit</l>
<l>Exiguo; at rebus semper coniuncta secundis</l>
<l>Invidia excivit validas in prelia gentes.</l>
<l>Tunc acres vixere viri, quos inter amore</l>
<l>Insignes patrie fratres Carthago Philenos</l>
<l>Nunc colit extinctos numerumque auxisse deorum</l>
<l>Extimat ac gemini veneratur numinis aram.</l>
<l>Hi patrie vitam cupidi si forte negassent,</l>
<l>Plura Cireneo cecidissent milia campo.</l></lg>
<lg><l>Ultima nunc bellis agitur ferventibus etas,</l>
<l>Nec mare quod sevit medio, nec iuncta Caribdi</l>
<l>Scilla rapax Italis Penos a finibus arcet.</l>
<l>Hanibal eterno dignus cognomine montes</l>
<l>Perfregit Latios atque invia rupit aceto</l>
<l>Saxa prius stravitque viam legionibus aptam</l>
<l>Hic ubi silvestres soleant titubare capelle.</l>
<l>Concursum est totiens: iam sanguine rura madescunt,</l>
<l>Iamque rubent fontes, Italis iamque altior arvis</l>
<l>Exerit herba caput, subito demissus ab astris</l>
<l>Cum iuvenis memorandus adest patrieque ruinas</l>
<l>Fert humero. Videt hunc claris Hispania factis,</l>
<l>Africa iamque audit. Sic nunc incerta duorum</l>
<l>Stat Fortuna ducum, sic iam sub pondere nutat.</l>
<l>Finis erit quem Fata dabunt; sed magna parantur."</l></lg>
<lg><l>Huc ubi perduxit carmen, citharista repente</l>
<l>Subticuit digitoque liram percussit inanem.</l>
<l>Plausus ad hec sequitur procerum populique faventis.</l>
<l>Rexque iterum: "Libicos audisti ex ordine casus,</l>
<l>Hospes," ait "nostreque vides primordia gentis.</l>
<l>Gratia si dictis est debita, vestra retexe</l>
<l>Principia vestrosque duces." Hic leniter ille</l>
<l>Subridens "Quam congeriem, rex optime, rerum</l>
<l>Exigis! an breviter nostros audire triumphos</l>
<l>Forte putas? Brevior narrantibus exeat annus;</l>
<l>Tu petis anguste conferri in tempora noctis,</l>
<l>Cuius magna retro pars est. Tum lingua volentem</l>
<l>Deserit: impediunt cure somnusque laborque.</l>
<l>Non vacat hec inter tempus sermone tenere.</l>
<l>Quis facile Italiam per secula longa frementem</l>
<l>Tuscorumque acies et tot Samnitica bella</l>
<l>Ac totiens verso fugientes agmine Gallos</l>
<l>Explicet? aut nostros et in hac tellure labores</l>
<l>Et pelagi medio, quo Fors contraxerat ambas</l>
<l>Protinus infesto coeuntes remige classes?</l>
<l>Aut quas infelix passa est Hispania clades,</l>
<l>Plena cadaveribus nec habentia flumina cursum,</l>
<l>Assidueque novis fumantia cedibus arva?</l>
<l>Que nostri fecere duces. Annalibus altis</l>
<l>Tantarum capitur vix pars millesima rerum;</l>
<l>Quos, si forte iuvat, Tarpeia mittet ab arce</l>
<l>Scipio transcriptos. Ibi nam custodia templi</l>
<l>Publica nostrorum servat monimenta laborum.</l>
<l>Illic multa leges, que, sint licet ampla, putato</l>
<l>Esse minora tamen vero. Nec teste citato</l>
<l>Est opus: acta patent. Scriptorum copia nunquam</l>
<l>Romano fuit in populo, quos Graius abunde</l>
<l>Orbis habet. Nostris facere est quam scribere multo</l>
<l>Gratius atque aliis laudanda relinquere facta</l>
<l>Quam laudare alios. Quin angustissima libris</l>
<l>Si quibus interdum videas que gessimus, illos</l>
<l>Externe scripsere manus. At Greca Latinis</l>
<l>Addita res nequeunt tantas equare loquendo</l>
<l>Ingenia: hoc vestro maneat sub pectore certum.</l></lg>
<lg><l>Nunc quantum nocturna patet sermonibus hora,</l>
<l>Principia expediam. Teucrorum a sanguine longe</l>
<l>Gentis origo venit, victrix quem Grecia bello</l>
<l>Dicitur ad patrios muros sparsisse bilustri:</l>
<l>Et fortasse aliquis iam tanti criminis ultor</l>
<l>Natus in Italia est. Sed nunc ad cepta revertor.</l>
<l>Naufragio ex tanto vixque ex tot milibus unus</l>
<l>Integer enavit sine crimine. Namque ubi Troie</l>
<l>Matris adhuc Frigio fumabat litore bustum</l>
<l>Iamque cinis facilem incipiens glomerare favillam,</l>
<l>Inclitus et claris multum spectatus in armis</l>
<l>Dux Anchisiades, cui non via prona salutis</l>
<l>Viribus aut propriis aut urbibus esset amicis,</l>
<l>Destituit patriam lacrimans caramque cubilis</l>
<l>Consortem, et passus terra casusque tremendos</l>
<l>Erroresque vagos et mille pericula ponti,</l>
<l>Impiger Ausonias tandem tamen attigit oras:</l>
<l>Isque, ubi belligerum Latii sensere coloni</l>
<l>Troiugenam; externoque viro Lavinia pactos</l>
<l>Reddidit amplexus, sacro pia flumine membra</l>
<l>Deseruit moriens. Puer hunc excepit Iulus</l>
<l>Succedens illumque alii. Sic omnia regum</l>
<l>Tempora fluxerunt, Longam qui menibus Albam</l>
<l>Sub sceptris habuere suis, ad Tybridis undam</l>
<l>Donec magnanimus posuit nova menia pastor,</l>
<l>Ultor avi, vindex scelerum, quem nostra parentem</l>
<l>Dixit et ethereas defunctum traxit ad arces</l>
<l>Posteritas, raptoque tulit sua thura Quirino.</l></lg>
<lg><l>Fundamenta vides urbisque exordia nostre.</l>
<l>Quos tibi nunc sermone duces, que nomina fando</l>
<l>Exequar? Innumeram video concrescere turbam,</l>
<l>Precipue ex quo Libertas tulit ampla virorum</l>
<l>Semina nobilium et tranquilla pavit in urbe</l>
<l>Ingentes animas. Stellate sidera noctis</l>
<l>Et pelagi fluctus et harenas litoris ante</l>
<l>Enumerem, quam cunta quibus mea Roma superbit</l>
<l>Nomina clara ducum: Curios fortesque Camillos</l>
<l>Et Paulos bello claros Fabiosque trecentos,</l>
<l>Quos simul una dies patrie subduxit egenti,</l>
<l>Torquatosque truces, Lepidos durosque Catones,</l>
<l>Fabricios modico contentos, indita cursu</l>
<l>Nomina, queque dedit celo demissa volucris,</l>
<l>Marcellosque animi illustres Graccosque feroces</l>
<l>Et Regulos fidei plenos, que nomina belli</l>
<l>Fama tulit pridem vestras, ni fallor, ad aures,</l>
<l>Et qui magna procul transcendunt omnia, summos</l>
<l>Scipiadas, quos alma domus Cornelia celo</l>
<l>Extulit atque hominum superis equavit alumnos,</l>
<l>Unde ducum dux ille genus trahit. Est michi magnus</l>
<l>Enumerare labor vel nomina sola domorum:</l>
<l>Quod si gesta velim percurrere digna relatu,</l>
<l>Quantus erit? Non usque adeo michi ferrea lingua est,</l>
<l>Nec tibi sint aures. At ne fortasse putetur</l>
<l>Exemplo caruisse fides quam vestra Philenis</l>
<l>Fratribus altisono cecinerunt carmina cantu,</l>
<l>Pauca sed e pleno longe repetentur acervo.</l></lg>
<lg><l>Namque olim, aut vento terram impellente latenti</l>
<l>Aut causa quacumque alia, prerupta vorago</l>
<l>Romano patefacta foro conterruit Urbem.</l>
<l>Stabant attoniti pleno circum agmine Patres:</l>
<l>Undique solicitum pregrandia volvere saxa</l>
<l>Vulgus anhelabat; pars convectare canistris</l>
<l>Tellurem magnasque trabes. Nil molibus illis</l>
<l>Cum fieret, simul ira dem manifesta moveret,</l>
<l>Consilio superum visum est compescere pestem.</l>
<l>Dum pavidi responsa petunt, consultus aruspex</l>
<l>'O preclara novis gens' inquit 'territa monstris,</l>
<l>Hoc specus explendum est non qua ratione putatis.</l>
<l>Quid iuvat aggestu lapidum et telluris inani</l>
<l>Flectere velle deos? Non si Tarpeius in imas</l>
<l>Sexque alii latebras descendant ordine colles,</l>
<l>Ac super incumbat gravis Appenninus et Ethna,</l>
<l>Finis erit. Sunt que vobis pretiosa dehiscens</l>
<l>Fossa petit: paucis plenus concurret hiatus'.</l>
<l>His dictis riguere animi, pallorque per omnes</l>
<l>Mestus erat: multi gemmas aurumque ferebant</l>
<l>Argentumque alii, namque hec meliora putantur</l>
<l>Inter inexperta et verorum ignara bonorum</l>
<l>Corda hominum, quos ceca ligat terrena cupido</l>
<l>Nigraque corporei quos carceris occupat umbra.</l>
<l>Unus ibi ante alios iuvenum fortissimus alte</l>
<l>Exclamat: 'Que tanta animis ignavia, ceci?</l>
<l>Vilia pro caris, pro magnis parva tulistis.</l>
<l>Nil opus est auro, fedis quod terra cavernis</l>
<l>Evomit, aut lectis inter deserta lapillis.</l>
<l>Unum ego vos moneo: nobis virtute vel armis</l>
<l>Nil melius tribuisse deos: hec summa profecto,</l>
<l>Hec vere Romana bona, et si summa reposcunt,</l>
<l>Arma virumque dabo!' Dicens hec lumina celo</l>
<l>Erexit, templumque Iovis quod presidet arci</l>
<l>Suspiciens tendensque manus sursum atque deorsum</l>
<l>Atque omnes superosque deos manesque precatus,</l>
<l>Ad quos tendebat, validum calcaribus ultro</l>
<l>Urget equum baratroque volens infertur aperto.</l>
<l>Arma ruente viro lucem sonitumque dedere:</l>
<l>Fit strepitus, coeunt ripe et iunguntur in unum,</l>
<l>Vixque tremens profuge pars ultima transilit haste;</l>
<l>Ceu quondam immodico celum splendore dehiscit</l>
<l>Et velut etherei reserat penetralia mundi;</l>
<l>Inde repentino transcurrens turbine flamma</l>
<l>Visa fugit celoque redit sua forma sereno.</l>
<l>Hic tibi vir quantus, patrie quem reddere vitam</l>
<l>Ac vivum terre - liceat dixisse - cadaver</l>
<l>Cernis et armatum Stigios invisere lucos?</l>
<l>Curtius in nostris fuit hic annalibus ingens.</l></lg>
<lg><l>Vis referam Decios? Quorum prior ille Latinas</l>
<l>Forte videns acies nostrorum terga prementes</l>
<l>Constitit ingemuitque ferox, mox magna precatus</l>
<l>Numina devotum medios se misit in hostes</l>
<l>Vittato capite et succinctus more Gabino.</l>
<l>Ipse quidem ingestis prosternitur undique telis:</l>
<l>Nobis morte sua victoria contigit illo</l>
<l>Certa die, secumque simul mens ceca tremorque</l>
<l>Omnis in adversos subito transisse Latinos</l>
<l>Creditur. Ipse habitu horrifico spectabilis, atro</l>
<l>Celsus equo specieque humana augustior ire</l>
<l>Visus erat. Decus id, parvo post tempore, natus,</l>
<l>Iure velut proprio, pugnantibus agmine Gallis,</l>
<l>Rettulit et nomen patris et pia facta secutus.</l>
<l>Quin etiam clara compellans voce parentem</l>
<l>Traditur ad mortem indubiam per tela per enses</l>
<l>Gallorumque aciem et cuneos penetrasse frementes:</l>
<l>Secum ad victores fuga transiit et metus et mors.</l>
<l>Tertius inde nepos, ut avitis atque paternis</l>
<l>Accedat titulis, quamvis obscurius illi</l>
<l>Fama dedit nomen, simili pietate Lucanas</l>
<l>Stravit opes parili descendens tramite ad umbras.</l>
<l>Sic tribus in campis totidem patet ordine cives</l>
<l>Et palmam peperisse nece et periisse volentes.</l>
<l>O genus eximium, dignum cui secula cunta</l>
<l>Rite canant laudes, cui nulla oblivio sensim</l>
<l>Obrepat serosque vetet celebrare nepotes!</l></lg>
<lg><l>Cetera nota tibi ac passim vulgata relinquo.</l>
<l>Vidisti - neque enim tam longa intervenit etas,</l>
<l>Ut nequeas vidisse - quibus fortissimus olim</l>
<l>Regulus expositus servarit sacra fidemque</l>
<l>Suppliciis, quanto patrie inflammatus amore.</l>
<l>Heu, bene nate senex, nunquam tua fama peribit!</l>
<l>Tu moreris: tamen illa tibi mansura superstes</l>
<l>Vivit et eternum vivet.</l></lg>
<lg><l>Quamquam quid genera atque viros memorare necesse est</l>
<l>Cum sepe ad certam legiones currere mortem?</l>
<l>Viderimus, monstrante duce et sua fata docente,</l>
<l>'Ire licet' clamante, 'viri, vetitumque redire est',</l>
<l>Nec flexisse animos ideo nec lumina quemquam,</l>
<l>Prerapidoque leves ivisse in vulnera saltu!</l>
<l>Romanum est - si nescis - opus contemnere casus</l>
<l>Fortuitos, placide venienti occurrere Morti,</l>
<l>Spernere que gentes alie mirantur et optant,</l>
<l>Contra autem amplecti que formidanda videntur,</l>
<l>Vincere supplicia et tristes calcare dolores,</l>
<l>Sponte mori potius quam turpem degere vitam."</l></lg>
<lg><l>Dixerat. Ille autem: "Medio interrumpis et aufers</l>
<l>Plurima. Quid regum vestrorum extrema relinquis?"</l>
<l>Hospes ad hec: "Fateor: fortunas querere regum</l>
<l>Regius est sermo. Tamen hec brevitatis amore</l>
<l>Transieram. Tibi sed suspecta silentia forsan;</l>
<l>Neve putes, ideo quod nostris regibus ausi</l>
<l>Insultare sumus, nos forte cupidine prede</l>
<l>Incensos nomen sceleri quesisse decorum,</l>
<l>Accipe vera rei fuerit que causa novande.</l></lg>
<lg><l>Libertas optata diu nunquamve petita</l>
<l>Mulcebat splendore animos, sed sceptra premebant</l>
<l>Efferaque imperiis urgebat regia duris</l>
<l>Impendens capiti miserorum et torpor inertes</l>
<l>Ceperat immemoresque sui. Pudet illa referre</l>
<l>Pertulimus que mesta domi; pudet omnia rursus</l>
<l>Dicere que campis alienis castra sequentes</l>
<l>Rege sub infando iugulis sumus impia passi</l>
<l>Mancipia et segnes anime! Nichil ille putabat</l>
<l>Per scelus horrendum titulos quesisse Superbi,</l>
<l>Criminibus ni seva novis cognomina mundo</l>
<l>Ingereret patrieque sue. Proh talia monstra!</l>
<l>Milia tot pariter, quibus omnia pervia Virtus</l>
<l>Fecerat, ac turbam cui tot Fortuna parabat</l>
<l>Et cui tot reges populosque subegerat, unum</l>
<l>Indignum timuisse caput, nutusque profanos</l>
<l>Observasse sacris pro legibus! Haud ita regem</l>
<l>Mellifice venerantur apes, fucosque nocentes</l>
<l>Atque leves culices arcere a finibus ause,</l>
<l>Que dominum mellis trepidum sepe atque paventem</l>
<l>Excludunt prohibentque aditu, pecudesque canesque</l>
<l>Confodiunt; omnes regem tamen intus inermem</l>
<l>Exiguumque timent; illum admirantur et illum</l>
<l>Militieque domique colunt, et regia semper</l>
<l>Atria circumstant humerisque in nubila tollunt.</l>
<l>Nos quoque sic nostri timor et reverentia regis</l>
<l>Continuit, donec permixta superbia luxu</l>
<l>Crevit, et intumuit turpis lascivia fastu.</l>
<l>Tunc mora nulla viris: visum est succidere ferro</l>
<l>Hanc saniem medicasque manus in vulnera ferre;</l>
<l>Queque sub imperiis stetit inconcussa superbis</l>
<l>Victa sub obsceno cecidit patientia facto.</l></lg>
<lg><l>Regius infami iuvenis precordia flamma</l>
<l>Succensus vulnusque trahens male sanus acerbum</l>
<l>Nocte sub ambigua matrone limina caste</l>
<l>Intrat et exceptus placide nil tale verentem</l>
<l>Vi superat. Voti compos, spoliumque pudoris</l>
<l>Feminei referens et opace gaudia noctis,</l>
<l>Letus abit furti tacite sibi conscius alti.</l>
<l>Illa dolens vitamque simul corpusque perosa</l>
<l>Et membris irata suis 'Vas vile pudende,</l>
<l>Femina, luxurie vives' dicebat 'et in te</l>
<l>Semper adulterii vestigia feda manebunt?</l>
<l>Et poteris spectare thorum, quo rapta fuerunt</l>
<l>Omnia cara tibi: vir, virtus, fama pudorque?</l>
<l>Quin obis? et tristem potius, precor, effuge lucem,</l>
<l>O anima infelix, inimicaque claustra refringe'.</l>
<l>Hec ubi clam questa est, subito patremque virumque</l>
<l>Evocat, id siquidem cupiens, ut testibus illis</l>
<l>Corporis invisum liceat deponere pondus.</l>
<l>Roma patrem, longinqua virum tunc castra tenebant;</l>
<l>Cui, dum forte redit, properans, iam patre reperto,</l>
<l>Nuntius occurrit domineque ex ordine voces</l>
<l>Narrat: atrox facinus, sed quod non noverit ipse,</l>
<l>Evenisse domi, raptimque opus esse reductis</l>
<l>Patre viroque simul. Stupet ad mandata maritus</l>
<l>Coniugis, incertusque animi sub corde volutat</l>
<l>Quid sibi Fata velint aut quid Fortuna minetur.</l>
<l>Procedit diversa putans et limine primo</l>
<l>Invenit attonitum socerum, pariterque vocati</l>
<l>Ibant et paribus curis alterna loquentes.</l>
<l>Illicet adventu mulier commota suorum</l>
<l>Profudit lacrimas. Mox percontante marito</l>
<l>Anne satis sospes, 'Minime: namque omnia' dixit</l>
<l>'Perdidimus pretiosa simul: nil dulce remansit;</l>
<l>Prereptaque pudicitia hec periisse fatendum est</l>
<l>Heu misere! Stant feda tuo, vir optime, lecto</l>
<l>Signa aliena viri. Fuit hoc violabile corpus:</l>
<l>Integer est animus. Mors testis. Porgite dextras</l>
<l>Et prestate fidem, scelus hoc ne turpis ad umbras</l>
<l>Auferat impunis tumuloque insultet adulter'.</l>
<l>Exhinc indignans transacte crimina noctis</l>
<l>Explicat atgue adhibet verbis lamenta precesque.</l>
<l>Consolante viro mestam facinusque negante</l>
<l>Esse ubi mens pura est, 'Ego me si crimine' dixit</l>
<l>'Absolvo, sceleris penas evadere nolim:</l>
<l>Exemploque mei non vivet adultera Rome'.</l>
<l>Dixit, et eductum latebris, qui veste latebat,</l>
<l>Pectore sub niveo gladium moribunda recondit,</l>
<l>Et ruit in capulum, velut hoc relevare pudorem</l>
<l>Vulnere prostratum valeat. Sic nota parentem</l>
<l>Fama refert volucrem proprio de sanguine natos,</l>
<l>Extinctos dire morsu serpentis, ad auras</l>
<l>Tollere et illorum exequiis expendere vitam.</l>
<l>Horrida conclamant cernentes vulnera, luctus</l>
<l>Exoritur: tremuitque domus sub murmure tanto.</l>
<l>Brutus ibi solus lacrimas et inania verba</l>
<l>Castigat, vir egregius, celata sub alto</l>
<l>Pectore cui virtus ingens erat. Ille cruentum</l>
<l>Fervidus educens spumanti vulnere ferrum</l>
<l>Attollensque manu 'Superos summumque Tonantem</l>
<l>Iuro' ait 'huncque olim castum intactumque cruorem,</l>
<l>Quod flammis ferroque genus sobolemque domumque</l>
<l>Regis et invisum caput ac diadema superbum</l>
<l>Nunc, posthac, semper, michi dum lux ista manebit,</l>
<l>Persequar eternis odiis, nec regna tenere</l>
<l>Ille potest, poterit manus hec dum tela movere'.</l>
<l>His dictis, alios eadem iurare coegit</l>
<l>Mirantes unde hec audacia tanta repente</l>
<l>Pectore sub Bruti vel quo de fonte veniret.</l>
<l>Convocat hinc cives: triste et miserabile visu</l>
<l>Protrahit in lucem populo spectante cadaver,</l>
<l>Ostenditque aliis gladium pulmone tepenti</l>
<l>Undantem, pectusque aliis vulnusque profundum.</l>
<l>Admonet hunc nate, iubet hunc meminisse sororum;</l>
<l>Coniugis ast alium, pignus cui norat amoris</l>
<l>Esse domi predulce aliquod. Quo regia pergant</l>
<l>Acta docet fastuque ferox adiuta libido.</l>
<l>Ira dabat stimulos et rebus consona verba.</l>
<l>Purpura cede madens pallorque et frigida membra</l>
<l>Et patris atque viri spectacula cruda movebant,</l>
<l>Omniaque exuperans fortis violentia Bruti.</l>
<l>Illum igitur, quacumque gradum deflexerat, ingens</l>
<l>Turba sequebatur ferro succincta virorum</l>
<l>Femineique greges crudelia fata gementes,</l>
<l>Quis fuerat celebri spectata Lucretia fama.</l>
<l>Quid moror? Historia est multarum maxima rerum.</l>
<l>Hoc duce pelluntur reges, exulque senexque</l>
<l>Tarquinius moritur, nati omnes diraque coniunx</l>
<l>Supplicium scelerum non una morte tulerunt:</l>
<l>Corruit in cineres regis domus alta Superbi.</l></lg>
<lg><l>Regnorum hic finis. Post hec meliora sequuntur</l>
<l>Tempora, et hinc nostri libertas incipit evi.</l>
<l>Annua perpetuos straverunt iura tyrannos</l>
<l>Sevaque legitime fregerunt sceptra secures</l>
<l>Atque unum pepulere duo. Geminata modestos</l>
<l>Ferre magistratus subito nova signa videres.</l>
<l>Primus init fasces auctor qui primus adepte</l>
<l>Libertatis erat. Studio servavit eodem.</l>
<l>Denique quos peperit natos, quod regia mallent</l>
<l>Imperia, afflictos virgis truncosque securi</l>
<l>Compulit ad mortem pro Libertate serena,</l>
<l>Tam simul infelix genitor, quam civis honestus,</l>
<l>Tam rigidus consul, quam Libertatis amator.</l>
<l>Idem post, regis sobolem fera bella novantem</l>
<l>Regnaque vel tali repetentem iure paterna</l>
<l>Obvius excepit, iuvenemque superba minantem</l>
<l>Vulnere letali transfixum compulit Orco.</l>
<l>Sed dum torva fremens odioque accensus in illum</l>
<l>Irruit, alterne non vidit cuspidis ictum,</l>
<l>Ac pariter cecidere truces; at fortior illum</l>
<l>Immoriens Brutus resupinum corpore texit,</l>
<l>Victor ad extremum. Sic immemor ille pericli</l>
<l>Eruit infandam inde animam et 'Ferus ultor ad umbras,</l>
<l>Perfide, Tartareas ferro sequar' inquit 'acuto'.</l>
<l>Talia promeritum sexus simul omnis et etas</l>
<l>Flevit, et insolitis strepuerunt rostra querelis.</l>
<l>Precipue tamen ut proprium luxere parentem</l>
<l>Ultoremque pudicitie gratissima matrum</l>
<l>Agmina, nec longum cessarunt mesta per annum.</l>
<l>Nunc manet his Bruti semper memorabile nomen."</l>
</lg></div1>
<div1><head>IV</head>

<lg><l>Finierat. Tunc rex iterum placidissimus inquit:</l>
<l>"Magna quidem memoras. Video quantum infima summis</l>
<l>Et quam sint Romana aliis distantia fata.</l>
<l>Sentio preterea quid femina vestra pudica</l>
<l>Morte velit: ne cunta sibi iam candida Dido</l>
<l>Arroget; aut iuvenis terre demersus inique:</l>
<l>Omnia ne nostris contingant clara sepultis</l>
<l>Fratribus, occurrunt genitor natusque neposque.</l>
<l>Unum de cuntis miracula maxima transit,</l>
<l>In turbam potuisse animos descendere tantos.</l>
<l>Plus homines suprema dies quam cetera terret.</l>
<l>Hunc Virtus predura solet minuisse pavorem.</l>
<l>Vix tamen hec paucis usquam, vix contigit uni:</l>
<l>Publica sed vobis. Eadem est statque unica vestris</l>
<l>Mens exercitibus: pro Libertate tuenda</l>
<l>Recta fronte mori. Sed quod super omnia longe</l>
<l>Nosse velim, egregii vitam et ducis acta moderni,</l>
<l>Preteris. Hoc igitur, precor, hoc edissere nobis.</l>
<l>Qui mores, que forma viri, quis pectoris hospes</l>
<l>Est animus, que maiestas iuvenilibus annis</l>
<l>Insita. Namque unum nobis huc crebrior illum</l>
<l>Fama tulit. Tum precipue que gessit Hibero</l>
<l>Nuper in orbe, refer; tibi si notissima posco,</l>
<l>Omnia si presens spectasti, et cernere soli</l>
<l>Cor licet archanum, quoniam nil protinus ardens</l>
<l>Celat amicitia. At tu nunc, festina, parumper,</l>
<l>Nox, subsiste, precor, Lelius dum pulcra relatu</l>
<l>Eloquitur: teneat niveos Aurora iugales</l>
<l>Et contenta senis gremio iacuisse mariti</l>
<l>Det spatium verbis; solitoque iocosior ille</l>
<l>Uxorem roseam complexibus illiget arctis."</l></lg>
<lg><l>Vidit ut intentos animis atque auribus omnes</l>
<l>Lelius et nullo concussa silentia motu,</l>
<l>Incipit: "Heu quanto tam grandia iussa sequenti</l>
<l>Est opus eloquio! Michi non facundia torrens</l>
<l>Largaque Cecropie contingit gratia lingue.</l>
<l>Maximus insano iuveni vigilavit Homerus:</l>
<l>Rusticus egregio vigilat nunc Ennius. Atqui</l>
<l>Dignus est hic Graio; sic dignior ille Latino</l>
<l>Vate fuit. Precone autem fortassis Achilles</l>
<l>Indiget; hic nullo. Surgit sua fama sine ullis</l>
<l>Artibus, inque dies crescunt preconia. Nec me</l>
<l>Fallit amor. Veniet tempus cum libera celo</l>
<l>Fama virum tollat. Stimulis nunc forsitan ille</l>
<l>Invidie... sed grata magis nunc cepta sequamur.</l></lg>
<lg><l>Nulli unquam Natura viro tam larga fuisse</l>
<l>Creditur. Ethereo corpus splendore nitescit;</l>
<l>Imperiosa ducem frons arguit, aspera blandum,</l>
<l>Unde simul vibrant unum duo lumina fulmen,</l>
<l>Quod nullus sufferre queat. Coma densa per armos</l>
<l>Protinus ad solem ventis ferientibus aurum</l>
<l>Explicat impexum, quoniam cassisque sudorque</l>
<l>Et labor assiduus prohibent animusque modesto</l>
<l>Contentus cultumque timens transisse virilem.</l>
<l>Celsior est aliis, quotiensque ad prelia ventum est,</l>
<l>Spem procul ipse suis sublimi vertice prestat,</l>
<l>Terret et hostiles acies: spem quippe metumque</l>
<l>Ille habet aspectus.</l>
<l>Pectoris est qualem petit ingens spiritus aulam.</l>
<l>Cetera conveniunt: humeros et brachia cernas</l>
<l>Militis altifici. Licet inter milia mille</l>
<l>Videris hunc, verum valeas agnoscere regem.</l>
<l>Iste decor nimius multos trepidare coegit,</l>
<l>Immemoresque sui tenuit dulcedine quadam</l>
<l>Insolita tacitosque diu, conceptaque verba</l>
<l>Distulit, aut alio deflexit calle loquentes.</l>
<l>Pulcrior est etenim mortali corpore longe</l>
<l>Atque hominem supra: vix illum fulgidus equat</l>
<l>Iuppiter aut puro pharetratus in ethere Phebus.</l>
<l>Ista tamen, quia parva viris spernendaque forme</l>
<l>Commoda sunt, sileo. Vultus fortasse serenos</l>
<l>Ipse suos cernes, verisque minora locutum</l>
<l>Me dices; datur hec illi nam gloria soli,</l>
<l>Nominibus quia cum noceat presentia magnis,</l>
<l>Hunc superattollit. Cuius si queritur etas,</l>
<l>Nondum ter denum, fateor, pervenit ad annum.</l>
<l>Omnis in ascensu est crescens cum tempore virtus:</l>
<l>Iam sua nunc senibus gravitas imitanda severis</l>
<l>Atque iuventuti levitas optanda serene est.</l>
<l>Hostibus asperius nichil est, nil dulcius inter</l>
<l>Carorum affectus. Sive illum tela moventem,</l>
<l>Sive armis positis vultus spectabis apertos,</l>
<l>Quid potius deceat, dubites. Hunc prospera nunquam</l>
<l>Extulit, aut stravit iaculis Fortuna molestis:</l>
<l>Unus utrobique est, eadem mens permanet et frons</l>
<l>Rebus in ambiguis, rebus tranquilla secundis.</l>
<l>Spernit opes; populi ventosos spernit honores:</l>
<l>Gloria vera placet. Dulces conquirit amicos:</l>
<l>He sibi divitie sunt, quas solet ille perennes</l>
<l>Qua peperit servare fide. Modo fama per omnem</l>
<l>Volvitur Hesperiam, iuvenem venisse supernis</l>
<l>Ds similem, cui vis hominum non ulla resistat,</l>
<l>Quique etiam placida quoscumque subegerit armis</l>
<l>Vincat amicitia.</l>
<l>Vincitur ut celo species telluris opace,</l>
<l>Florida sic omnes tellus premit Itala terras;</l>
<l>Utque nitet celi pars purior una sereni,</l>
<l>Italia sic Roma potens prefulget in ipsa;</l>
<l>Solque velut radiis fulgentia sidera vincit,</l>
<l>Scipio sic omnes superat. Stat vera fateri:</l>
<l>Non illum nostro iuvenem de more creatum</l>
<l>Dixeris; atque ideo non omnia falsa locuta est</l>
<l>Fama virum super astra levans. Nam protinus alto</l>
<l>Persuasum est multis hominem hunc descendere celo.</l>
<l>Nam quid cunta sequar? Piget illa minuta referre;</l>
<l>Fabula sed vulgo nota est: pulcerrimus anguis</l>
<l>Obversatus enim matris persepe cubili</l>
<l>Dicitur et visus multis movisse pavorem;</l>
<l>Suspicioque frequens hinc iam vulgata per urbes</l>
<l>Divini partus oritur. Cui scilicet ipse</l>
<l>Editus in lucem puer, et mox maximus idem</l>
<l>Vir similis nulli, divinis rebus apertam</l>
<l>Atque animo facit esse fidem, spectataque rursus</l>
<l>Religio et vitam mos observatus in omnem.</l>
<l>Namque ubi sol oritur, solus solet ille remotis</l>
<l>Omnibus in cellam Iovis, augustissima nobis</l>
<l>Tarpeio que colle sedet, cui sacra paventes</l>
<l>Rite sacerdotes celebrant, securus ad aram</l>
<l>Intrare et limen foribus firmare reductis.</l>
<l>Hic quasi multa loquens tempus terit, inde repente</l>
<l>Digreditur, summosque animos portendere vultum</l>
<l>Celestemque oculos videas preferre vigorem.</l>
<l>Ipse spei plenus, si quid tunc instat agendum,</l>
<l>Aggreditur certosque solet promittere magnis</l>
<l>Successus bellis, veluti sibi numine ab ipso</l>
<l>Promissos. Multis equidem sic pectora campis</l>
<l>Accendit tribuitgue animos et posse coegit</l>
<l>Quod modo non poterant. Vires mens firma ministrat,</l>
<l>Nilque valent artus, nisi quod dedit illa valere.</l>
<l>Sepe ego conspexi, cum iam ferienda retrorsum</l>
<l>Terga darent acies et signifer ipse trementi</l>
<l>Vix regeret vexilla manu, rapuisse magistro</l>
<l>Pila ducem pavido et medias penetrasse phalanges</l>
<l>Clamantem 'Deus ecce preit! sequimurne vocantem</l>
<l>An fugimus? Sequar ipse libens: victoria soli</l>
<l>Continget promissa michi et si Fata vetabunt,</l>
<l>Unus ego emoriar. Vos, en fuga libera! post me</l>
<l>Vivite degeneres, aliter moritura iuventus!'</l>
<l>His dictis rediisse acies, et pectora morti</l>
<l>Opposuisse, viros sic vincere sepe coactos:</l>
<l>Tantus amor ducis est, tantus pudor urget in arma!</l>
<l>Namque ubi perpendunt quanta est constantia menti,</l>
<l>Quanta fides superum, quam presens Iupiter illi,</l>
<l>Consistunt, iussuque dei remeare putant se.</l>
<l>Hec propter, cum multa adeo tractaverit olim</l>
<l>Ardua, nulla acie victum, dum primus in illa</l>
<l>Dux foret, assiduis memorabunt secula bellis.</l></lg>
<lg><l>Casibus hic quoque nunc quantum sibi forte futuris</l>
<l>Presumat, seu quos iubeat sperare laborum</l>
<l>Eventus audire velis. Carthaginis alte</l>
<l>Menia iam quatit ille animo; iam scandere in arcem</l>
<l>Cogitat ac pelago titubantem involvere Birsam.</l>
<l>Ut leo, seu nitidam in pratis errare iuvencam</l>
<l>Precipiti stimulante fame, seu turbidus hostem</l>
<l>Forte lacessitus iaculis prospectat, et iras</l>
<l>Supprimit, ac rabiem frenat dum proximior fit;</l>
<l>Interea tamen absentem, nondum ungue cruento,</l>
<l>Dilacerat mordetque oculis ac tecta pererrat</l>
<l>Viscera et invisum minuit per frusta cadaver:</l>
<l>Sic noster - michi crede - leo nunc estuat, ullas</l>
<l>Nec metuit vires, tantum ne preda vel hostis</l>
<l>Aufugiat timet, atque abitus circumspicit omnes.</l>
<l>Omnia posse putat que vult; quecumque putavit</l>
<l>Posse, potest; igitur peragit quecumque cupivit.</l>
<l>Optima sola tamen cupit et pulcerrima factu.</l></lg>
<lg><l>Quid iam de pietate loquar? que cognita patri est</l>
<l>Et patrie variis olim spectata periclis.</l>
<l>Sed duo nunc tetigisse sat est. Furor hostis acerbi</l>
<l>Flenda Cisalpinis iam Gallica rura colonis</l>
<l>Vastabat. Romam iam flamma Pado tenus ardens</l>
<l>Et Capitolinas fumus perflabat ad arces.</l>
<l>Maximus huc nostri genitor ducis ipse malignis</l>
<l>Mittitur auspiciis. Quid multa? patentibus arvis</l>
<l>Congredimur. Superat Penus. Periisset in illa</l>
<l>Dux acie, nisi natus agens tunc circiter annum</l>
<l>Octavum decimumque, ferox tellure iacentem</l>
<l>Transfixumque latus media de morte parentem</l>
<l>Eripuisset - opus pueri! - mediosque per hostes</l>
<l>Fecisset mucrone viam. Iam Fata premebant</l>
<l>Ultima, iamque minax ferro facibusque potentem</l>
<l>Hanibal Italiam confecerat. Atra cruentus</l>
<l>Cannarum et nostro famosus sanguine vicus</l>
<l>Vulnera visceribus Latiis inflixerat: omnem</l>
<l>Spem metus expulerat. Veluti cum fluctibus alnus</l>
<l>Succubuit, celique graves pelagique tumultus</l>
<l>Non tulit, horrescunt naute, pallorque per ora</l>
<l>Funditur, ac trepidos angit nova cura magistros,</l>
<l>Qua rapiat sibi quisque fugam, seu litora saltu,</l>
<l>Seu scopuli saxosa petens iuga parva propinqui,</l>
<l>Seu residens trunco disiecti turbine clavi</l>
<l>Enatet et rabido committat brachia ponto:</l>
<l>Talis erat nostre status urbis, talia nobis</l>
<l>Consilia. Heu quantas tracturus mole ruinas</l>
<l>Imperii nutabat apex! Quid vera fateri</l>
<l>Distulerim? Coeunt iuvenes, princepsque Metellus</l>
<l>Conventus: fuga sola placet, terrasque nocentes</l>
<l>Linquere et Hesperiam victori tradere Peno.</l>
<l>Quod simul innotuit, ceciderunt corda tremorque</l>
<l>Omnibus incessit gelidus. Tum forte tribunus</l>
<l>Militie, vixdum teneras lanugine prima</l>
<l>Exornante genas, erat imperterritus unus</l>
<l>Scipio: dumque omnes dubiis succurrere rebus</l>
<l>Consulerent inopes animi, tempusque paventes</l>
<l>Extraherent sermone vago, 'Quin pergimus?' inquit</l>
<l>Egregius iuvenis, 'Non tempora longa supersunt</l>
<l>Consilii, sed facto opus est. Quin stringimus enses?</l>
<l>Ite, precor, mecum: proceres, quibus ultima cura est</l>
<l>Urbis et imperii, vestigia nostra sequantur!</l>
<l>Publica res nondum periit!' Talique iacentes</l>
<l>Erexit sermone animos. Consurgimus omnes</l>
<l>Consequimurque ducem. Non illo celsior ibat</l>
<l>Amphitrioniades, cum dura rebellibus olim</l>
<l>Prelia Semiferis et grandia tela moveret.</l>
<l>Imus, et ut trepidi ventum est ad tecta Metelli,</l>
<l>Irruit ipse prior. Stabat tremefacta pudendis</l>
<l>Consiliis intenta manus: vix mesta sonabant</l>
<l>Murmura; vix pavidum feriebat lingua palatum;</l>
<l>Qualis inest captis color aut fiducia frontis,</l>
<l>Quos fera terribili addixit sententia morti:</l>
<l>Illi equidem miseri trepidant, letique propinqui</l>
<l>Casibus attoniti, spectant tamen omnia circum,</l>
<l>Qua fugiant, quando illa patet via sola salutis.</l>
<l>Tunc superinsultans, stricto mucrone tremendus,</l>
<l>'Iuro' ait 'etherei per numina summa Tonantis,</l>
<l>Me nunquam, dum vita michi, dum membra manebunt,</l>
<l>Deserturum urbis Rome Italieque labores,</l>
<l>Passurumve alios. Et nunc tibi, Quinte Metelle,</l>
<l>Iurandum est pariter, vel, si fortasse recusas,</l>
<l>Hac moriere manu, vobisque novissima venit</l>
<l>Omnibus ista dies!' Gladiumque erexit, et omnes</l>
<l>Contremuere metu. Facti dox ipse Metellus</l>
<l>Diriguit. Res nempe ferox inopinaque mentes</l>
<l>Presserat; haud aliter quam si Iovis ira trisulcum</l>
<l>Torsisset male firma domus in culmina telum.</l>
<l>Nec secus irati civis tremefecit imago,</l>
<l>Hanibalis quam si victricia signa viderent</l>
<l>Impendere sibi mortemque et vincla minari.</l>
<l>Ergo in verba simul quo iusserat ordine iurant,</l>
<l>Dux prior, inde alii. Mira sic ille pudendam</l>
<l>Compressit virtute fugam. Vix sextus ab illo</l>
<l>Annus agebatur, quo patrem a morte reduxit:</l>
<l>Occiderant alme duo maxima lumina Rome,</l>
<l>Scipiadumque ingens uno prope tempore nomen</l>
<l>Obruerat Fortuna nocens; Hispanaque tellus</l>
<l>In dubiis amissa fidem mutarat avitam.</l>
<l>Milibus ex tantis procerum consurgere nullus,</l>
<l>Nullus ad immense reparandum vulnera cladis</l>
<l>Audebat prestare manus. Tum filius, ultor</l>
<l>Et patris et patrui, nomen dedit; isque Pirenem</l>
<l>Transgressus maiore animo quam viribus, omnem</l>
<l>Rettulit Hesperiam populi sub iura Quiritum:</l>
<l>Qua duo lata patens inter distantia multum</l>
<l>Equora porrigitur, vel qua longissima tractu</l>
<l>Ad vestrum est hinc versa mare Herculeasque Columnas,</l>
<l>Illinc perpetuis nomen debentia flammis</l>
<l>Ad iuga consurgens, Gallorum prospicit arva.</l>
<l>Quicquid in his habitat hominum vel opum vel,</l>
<l>Hostibus ereptum Fortuna iudice nostrum est.</l></lg>
<lg><l>Ut tamen ex multis decerpam pauca decoris,</l>
<l>Urbs sedet Hispano posuit quam litore Penus</l>
<l>Hasdrubal, et magne nomen Carthaginis illi</l>
<l>Imposuit; cuius partem validissima cingunt</l>
<l>Menia, parsque maris rapido defenditur estu.</l>
<l>Huc omnes Peni pompas, huc signa virosque</l>
<l>Contulerant atque arma duces, quia sive per undas,</l>
<l>Sive per explicitos instarent prelia campos,</l>
<l>Oportuna foret belloque aptissima sedes,</l>
<l>Antiquam levo prospectans tramite matrem.</l>
<l>Proximus huc etiam populus confugerat omnis</l>
<l>Tuta petens: ceu cum primas incendia flammas</l>
<l>Attollunt, piceusque volans replet ethera fumus,</l>
<l>Diffugiunt quos dira fugat vicinia pestis</l>
<l>Evacuantque domos secum pretiosa ferentes</l>
<l>Et testudineam concurrunt undique ad arcem.</l>
<l>Huc Fame signantis iter vestigia servans</l>
<l>Scipio contendit, neglectaque cetera linquens</l>
<l>Hanc petit, huc acies ducit, Romanaque circum</l>
<l>Castra locat, parvumque levi struit aggere vallum.</l>
<l>Mira loquar, sed vera tamen: non menia crebris</l>
<l>Turribus et valido circum firmata paratu,</l>
<l>Militis aut ardor sua fata extrema videntis,</l>
<l>Custodumque acies et propugnacula mille</l>
<l>Ac turbanda procul ferientes castra baliste</l>
<l>Scandentem muros perque omnia tela ruentem</l>
<l>Sustinuere ducem. Brevior non contigit ullis</l>
<l>Menibus obsidio, siquidem primordia bello</l>
<l>Una dies finemque dedit. Non tecta relinquunt</l>
<l>Ocius imbelles Iovis instimulante columbe</l>
<l>Armigero, aut pavidi venientem ad lustra leonem</l>
<l>Diffugiunt lepores. Subito custodia porte</l>
<l>Deseritur; pauci valide se menibus arcis</l>
<l>Occultant, alii fugiunt, totamque per urbem</l>
<l>Sternuntur. Vario complentur cunta fragore,</l>
<l>Pugnantumque simul strepitu gemituque cadentum:</l>
<l>Qualis ab Ethiopum rapidis cum tollitur Austris</l>
<l>Litore tempestas nostrum casura sub axem,</l>
<l>Apparet metuenda procul, mox proxima nubes</l>
<l>Decidit et mixtis descendunt flumina saxis;</l>
<l>Iamque tument amnes, iam qui modo segnis abibat,</l>
<l>Quilibet alta fremens imitatur flumina torrens;</l>
<l>Turbati agricole fugiunt, ingensque superne</l>
<l>Terror agit miseros; pereunt armenta furentis</l>
<l>Fluminis obiectu: quocumque trementia volvas</l>
<l>Lumina, terrifici disiectis nubibus ignes</l>
<l>Prestringunt, Morsque ante pedes, nec flectere quoquam</l>
<l>Possis iter, nec stare queas: hinc luctus et horror</l>
<l>Lugubresque procul resonant per nubila voces.</l></lg>
<lg><l>Multa sub hoc tempus micuerunt indole clara</l>
<l>Signa ducis manifesta novi, vir quantus in armis</l>
<l>Et quantus post bella foret. Namque arma movente</l>
<l>Milite ab adverso non Mars violentior urget</l>
<l>Infesto themone Trachas, nec acerbior Hebro</l>
<l>Spumantes immergit equos. Verum arce reclusa,</l>
<l>Hostis ubi ad veniam proiectis concidit armis,</l>
<l>Ilicet extinctus cecidit furor, iraque cessit</l>
<l>Pulsa animo ferrumque manu. Sic atra serenat</l>
<l>Nubila pacifico despectans Iupiter ore,</l>
<l>Continuoque silent venti fugiuntque procelle,</l>
<l>Sol nitet, emergunt fuscis sua noctibus astra,</l>
<l>Et mundo sua forma redit. Iam victor ad arcem</l>
<l>Tranquillus volvebat iter, Romanaque celsis</l>
<l>Turribus affigi victricia signa iubebat.</l>
<l>Post hec sacra deis meritasque rependere grates</l>
<l>Instituit. Stabat cinctus de more sacerdos</l>
<l>Lataque devoti feriebat pectora tauri,</l>
<l>Compellans ad sacra Iovem Frigiosque Penates</l>
<l>Romuleamque animam cuntosque ex ordine divos</l>
<l>Custodes Latii, quorum Capitolia cure</l>
<l>Credita perpetue mundi caput esse merentur.</l></lg>
<lg><l>His actis, grates meritas et debita solvit</l>
<l>Premia militibus, virtus ut alatur honore</l>
<l>Haud equidem ignarus. Fuerat mos ille vetustus</l>
<l>Romanis ducibus primo servatus ab evo,</l>
<l>Invalidas tutasque altis cum menibus urbes</l>
<l>Cingeret obsidio, cui primum scandere muros</l>
<l>Seu virtus seu fata darent, propollere dictam</l>
<l>Nomine muralem de re veniente coronam.</l>
<l>Hoc pretii predulce genus, quia gloria mentes</l>
<l>Erigit immemoresque omnis facit una pericli.</l>
<l>Id modo prospiciens, animos dux talibus ardens</l>
<l>Impulerat stimulis. Sed enim fastigia iunctis</l>
<l>Apprendisse duos manibus vox publica, et ingens</l>
<l>Ortus erat castris studio variante tumultus:</l>
<l>Hunc illi, contra illum alii laudare faventes.</l>
<l>Sic, ubi vulnificis ferientem dentibus aprum</l>
<l>Eiectum caveis et opacis sentibus acres</l>
<l>Corripuere canes certatim omnesque per artus</l>
<l>Explicuere solo, strepitus consurgit ab alto</l>
<l>Spectantum iuvenum: quis primum figere morsus</l>
<l>Clunibus hirsutis ausus, quis prendere saltu</l>
<l>Hispida terga feri, quis primum haurire cruorem;</l>
<l>Pugna canum fit de meritis venantibus; una</l>
<l>Illi victores latratum in nubila tollunt.</l>
<l>Scipio turbatos cuneos atque arma frementes</l>
<l>Agnoscens veritusque novi non parva duelli</l>
<l>Semina, discordes raptim ad pretoria turmas</l>
<l>Convocat et verbo surgentes comprimit iras.</l>
<l>'Quando' ait 'amborum virtus tam clara virorum</l>
<l>Eminet ut cuntis longe post terga relictis</l>
<l>Officiat sibi sola quidem, vel debita neutri est</l>
<l>Fama, vel ambobus; quod dignius esse putamus;</l>
<l>Nam prior est quem nemo preit'. Sic ore sereno</l>
<l>Fatus, et amborum pariter viridante corona</l>
<l>Tempora circumdat: simul impetus omnis et ira</l>
<l>Concidit. Hunc finem tristes habuere querele:</l>
<l>Haud aliter quam cum validos in prelia tauros</l>
<l>Excitat invidia et dilecte candor amice:</l>
<l>Cornua tentantur truncis, mugitibus aure</l>
<l>Complentur; tunc ampla favent armenta duobus</l>
<l>Et partem fecere boves; si providus iras</l>
<l>Presensit rabidosque agnovit pastor amores,</l>
<l>Tempestivus adest et blando murmure motus</l>
<l>Temperat ac pugiles victrici fronde coronat</l>
<l>Et sua placatos procul inde per arva remittit.</l></lg>
<lg><l>Interea lacrimosa cohors, miserabilis, ingens,</l>
<l>Feminea audita est gemitu sua menia complens.</l>
<l>Hic pius infremuit iuvenis gessitque patronum</l>
<l>Ipse pudicitie. Tute committitur arci</l>
<l>Omnis ab incursu metuens sibi sexus et etas,</l>
<l>Indigus auxilii populus. Custodia sanctis</l>
<l>Est mandata viris, vetitumque sub ore venire</l>
<l>Femineum vulgus, quod lumina blanda pudori</l>
<l>Insultant, castique oculis flos carpitur oris.</l>
<l>Id modo premetuens longe captiva relegat</l>
<l>Agmina. Proh, superi, mortali in pectore quanta</l>
<l>Maiestas! spectate senem iuvenilibus annis.</l>
<l>Nam simul etatis stimulos formeque virentis</l>
<l>Blanditias perferre grave est.........</l>
<l>......................................</l>
<l>......................................</l>
</lg></div1>
<div1><head>V</head>

<lg><l>Menia magnanimus victor trepidantia Cirthe</l>
<l>Ingreditur, patriosque lares et avita tuetur</l>
<l>Tecta libens, generis cara incunabula primi.</l>
<l>Milite confestim ad portas custode relicto,</l>
<l>Ipse altam cupidus raptim tendebat ad arcem:</l>
<l>Sic stimulante fame lupus amplum nactus ovile,</l>
<l>Intima dum penetrat, socium prede atque laboris</l>
<l>Linquit in ingressu, quo tutior abdita fidis</l>
<l>Corpora deducat latebris mergenda palato.</l>
<l>Ventum erat ad miseri felicia tecta tyranni,</l>
<l>Que merso malefida viro regina tenebat.</l>
<l>Hec subitis turbata malis in limine visa est</l>
<l>Obvia victori, si quam Fortuna pararet,</l>
<l>Tentatura viam dureque levamina sortis.</l>
<l>Undique sidereum gemmis auroque nitebant</l>
<l>Atria: non illo fuerat rex ditor alter</l>
<l>Dum tenuit Fortuna fidem: nunc - fidite letis! -</l>
<l>Pauperior non alter erat: tamen ommnia longe</l>
<l>Regia preradians vincebat lumina coniunx.</l>
<l>Ille nec ethereis unquam superandus ab astris</l>
<l>Nec Phebea foret veritus certamina vultus</l>
<l>Iudice sub iusto. Stabat candore nivali</l>
<l>Frons alto miranda Iovi, multumque sorori</l>
<l>Zelotipe metuenda magis quam pellicis ulla</l>
<l>Forma viro dilecta vago. Fulgentior auro</l>
<l>Quolibet, et solis radiis factura pudorem,</l>
<l>Cesaries spargenda levi pendebat ab aura</l>
<l>Colla super, recto que sensim lactea tractu</l>
<l>Surgebant, humerosque agiles effusa tegebat</l>
<l>Tunc, olim substricta auro certamine blando</l>
<l>Et placidis implexa modis: sic candida dulcis</l>
<l>Cum croceis iungebat honos, mixtoque colori</l>
<l>Aurea condensi cessissent vascula lactis,</l>
<l>Nixque iugis radio solis conspecta sereni.</l>
<l>Lumina quid referam preclare subdita fronti</l>
<l>Invidiam motura deis? divina quod illis</l>
<l>Vis inerat radiansque decor, qui pectora posset</l>
<l>Flectere quo vellet, mentesque auferre tuendo,</l>
<l>Inque Meduseum precordia vertere marmor,</l>
<l>Africa nec monstris caruisset terra secundis.</l>
<l>Hec, planctu confusa novo, modo dulce nitebant,</l>
<l>Dulcius ac solito; ceu cum duo lumina iuxta</l>
<l>Scintillant pariter madido rorantia celo,</l>
<l>Imber ubi nocturnus abit. Geminata superne</l>
<l>Leniter aerii species inflectitur arcus;</l>
<l>Candida purpureis imitantur floribus alme</l>
<l>Lilia mixta gene; roseis tectumque labellis</l>
<l>Splendet ebur serie mira; tum pectus apertum</l>
<l>Lene tumens blandoque trahens suspiria pulsu,</l>
<l>Cum quibus instabilem potuit pepulisse precando</l>
<l>Unde nequit revocare virum; tum brachia quali</l>
<l>Iupiter arctari cupiat per secula nexu.</l>
<l>Hinc leves longeque manus, teretesque sequaci</l>
<l>Ordine sunt digiti, propriumque ebur exprimit ungues.</l>
<l>Tum laterum convexa decent, et quicquid ad imos</l>
<l>Membrorum iacet usque pedes: illosque moveri</l>
<l>Mortali de more neges; sic terra modeste</l>
<l>Tangitur, ut tenere pereant vestigia plante,</l>
<l>Ethereum ceu servet iter. Sic nube corusca</l>
<l>Obsita magnanimum Venus est affata Tonantem,</l>
<l>Naufragio nati seu morte impulsa nepotis</l>
<l>Dulcis opem sperare patris, dum Troia per undas,</l>
<l>Dum subterraneo tremuit pia Roma tumultu.</l></lg>
<lg><l>Hac igitur forma nulli cessura dearum</l>
<l>Occurrit iuveni mulier: nec cultus in illa</l>
<l>Segnior effigie; variis nam purpura gemmis</l>
<l>Intertexta tegit regine pectora meste;</l>
<l>Et dolor ipse decet miseras, nec compta placere</l>
<l>Tempore felici poterat magis. Ilicet ergo</l>
<l>Vulnus inardescens totis errare medullis</l>
<l>Ceperat: estivo glacies ceu lenta sub estu,</l>
<l>Cera vel ardenti facilis vicina camino,</l>
<l>Liquitur ille tuens, captiva captus ab hoste,</l>
<l>Victaque victorem potuit domuisse superbum.</l>
<l>Quid non frangit amor? quis fulminis impetus illi</l>
<l>Equandus? Iamque illa gradu provecta trementi</l>
<l>Est affusa ducis genibus, quem vultus et arma</l>
<l>Ediderant comitumque favor plaususque sequentum;</l>
<l>Arreptaque manu summissa voce locuta est:</l>
<l>"Si michi victricem fas est, attingere dextram</l>
<l>Captive vidueque tuam, per numina supplex</l>
<l>Cunta, precor, miserere mei; nec magna rogaris.</l>
<l>Utere iure tuo: captivam mortis acerbe,</l>
<l>Carceris aut duri licet hanc absumere sorte.</l>
<l>Est etenim michi vita mori: lux ne ista placeret,</l>
<l>Fata coegerunt statui nimis invida nostro.</l>
<l>Tu quodcumque libet iubeas, genus elige digne</l>
<l>Mortis; et hoc unum prohibe, ne viva maligno</l>
<l>Servitio calcanda ferar. Sunt forte sorores,</l>
<l>Rex, tibi, quas referat fortune iniuria nostre</l>
<l>Ante oculos, invicte, tuos: namque et sua nobis</l>
<l>Fata fuisse vides; succedunt tristia letis.</l>
<l>Nec tamen ullorum fuerim presaga malorum</l>
<l>Ipsa tibi! fausto in finem, precor, utere regno,</l>
<l>Et natis transmitte tuis, nullusque nepotum</l>
<l>Armet in insidias animum: michi turbida regni</l>
<l>Ultima, fortune nimiumque adversa priori</l>
<l>Contigerint; damnisque meis lassata quiescat,</l>
<l>Mitior hinc aliis. Michi sed Romana fuisse</l>
<l>Scis odia, armorumque solent me dicere causam</l>
<l>Materiamque unam belli; nec falsa queruntur.</l>
<l>Eripe ludibrio miseram, manibusque superbis</l>
<l>Eripe; deque mee specie, rex inclite, mortis</l>
<l>Tu cui fata favent, cui mens se devovet ultro,</l>
<l>Videris." Hec inter lacrimis perfundere terram</l>
<l>Ceperat, auratis suffigens oscura plantis.</l></lg>
<lg><l>Immemor armorum iuvenis, cui Martius ardor</l>
<l>Exciderat, gravidumque nove dulcedine forme</l>
<l>Pectus, et insolitis ardebant viscera flammis,</l>
<l>Suspirans: "Regina, precor, iam luctibus" inquit</l>
<l>"Pone modum, trepidumque animo seclude pavorem.</l>
<l>Parva petis, sed magna feres: nam forma genusque</l>
<l>Maiestasque animi dignam, cui plura petitis</l>
<l>Largiar, insinuant. Igitur regina manebis</l>
<l>Et nostri memoranda thori per secula consors,</l>
<l>Ni renuis nostroque nocet vetus ardor amori."</l>
<l>Hic humilem complexus heram, multumque diuque</l>
<l>Ora salutiferis referentem tristia plantis</l>
<l>Sublevat illacrimans. Unde ista potentia ceco</l>
<l>Tanta deo? Tantumne levem valuisse pharetram,</l>
<l>Ut iecur invicti per tot fera prelia regis</l>
<l>Vulnere traiectum tenui prosterneret intra</l>
<l>Femineum imperium? Vultu tandem illa remisso</l>
<l>Incipit: "O regum decus, auxiliumque,</l>
<l>Dum meruit, patrie, nunc terror maximus idem,</l>
<l>Si mea post tantos unquam consurgere lapsus</l>
<l>Fata queant, spesque una foret post damna superstes,</l>
<l>Quid michi vel longa potuit contingere vita</l>
<l>Letius, ad talem quam si translata maritum</l>
<l>Dicerer et fausta subito crevisse ruina?</l>
<l>Sed quia fata premunt et nostris debitus annis</l>
<l>Finis adest michi, care, animos attollere fractos</l>
<l>Desine: non tali pelago convulsa ratis nat.</l>
<l>Fortune michi nota fides: sat magna petenti</l>
<l>Dona dabis mortem, que libertate retenta</l>
<l>Perferat hanc animam directo tramite ad umbras.</l>
<l>Romanum fugisse iugum michi meta precandi est.</l>
<l>Cetera non ausim. Tibi sed pro talibus ille</l>
<l>Rex superum meritis grates exolvat opimas,</l>
<l>Qui mea magnifico transcendere vota favore</l>
<l>Nisus eras." Vultum hec dicens avertit, et illum</l>
<l>Compulit in lacrimas iterum: "Sed parce dolori,</l>
<l>Parce" ait "et nostris oculis, quos fletibus istis</l>
<l>Ante diem perimis: spes amplas fessa labansque</l>
<l>Mens refugit, terreque iacens nil suspicit altum.</l>
<l>Tu tamen intendas animum melioribus: ibit</l>
<l>Forte alio Fortuna nocens, aditumque relinquet</l>
<l>Ad magnos placata gradus: si dura (quod horret</l>
<l>Mens omen) fors illa vetat, tunc ultima sero</l>
<l>Mors dabitur promissa tibi; per sidera testor</l>
<l>Alta poli, regumque fidem Manesque deosque."</l>
<l>Talia vix tremula confusus voce peregit,</l>
<l>Hinc sese vacuam tulit irrequietus ad arcem.</l></lg>
<lg><l>Quis queat instabiles animorum noscere fluctus,</l>
<l>Quos ferus urget amor? Non illos turbidus equet</l>
<l>Euripus, non Scilla fremens, non dire Caribdis.</l>
<l>Nempe procellosi male sanum pectus amantis</l>
<l>Nulla quies habitat: non lux tranquilla dierum,</l>
<l>Non sua signa poli, non noctis ymago serene,</l>
<l>Non ratibus clavum, non tutus litore portus:</l>
<l>Horrida perpetuo facies turbata tumultu,</l>
<l>Undique naufragium scopuli clademque minantes,</l>
<l>Impiaque adversis discordant equora ventis,</l>
<l>Heu, miseri quibus huc subito volvuntur et illuc</l>
<l>Incerti pelagi atque vie. Iam tecta supremi</l>
<l>Intima rex thalami secretaque limine solus</l>
<l>Intrarat, tacitusque sedens, dum singula secum</l>
<l>Pertractat, quanam ille fidem persolvat, amanti</l>
<l>Difficilem videt esse viam; nam territat illum</l>
<l>Captive status et misere fortuna marite,</l>
<l>Romani mens alta ducis, tum nota pudici</l>
<l>Pectoris integritas: illam metuebat amori</l>
<l>Adversam reperire suo. Sed dura cathenis</l>
<l>Evinctum validis lex imperiosa trahebat</l>
<l>Cernentem sua fata procul. Ceu victus in alto</l>
<l>Navita, qui mestus scopulos Sirtesque vadosas</l>
<l>Ante oculos videt ipse suos, nec flectere proram</l>
<l>Arte valens solita, ventoque impulsus et undis,</l>
<l>Omnia desperans, Fortune mandat inique</l>
<l>Et clavum et remos et vela fluentia nimbo,</l>
<l>Ac lacrimans in puppe sedet: sic naufraga regis</l>
<l>Mens heret compulsa quidem, nec flectere quoquam</l>
<l>Orsa valens, gemitu sic longam concitus horam</l>
<l>Exegit vario: nunc ora nitentia coram</l>
<l>Cernere regine, nunc dulces fingere voces</l>
<l>Ipse sibi, pedibus nunc oscula pressa manusque</l>
<l>Leniter apprensas, lacrimosaque pectora flentis,</l>
<l>Dulcibus undantesque oculos arsisse favillis.</l>
<l>At medias inter curas, ubi forte verendi</l>
<l>Frons aderat dilecta ducis, tunc improba tergum</l>
<l>Spes dabat, et domitis stabant precordia flammis.</l>
<l>Sicut ubi ardenti gelidus successit aeno</l>
<l>Humor aque, furor ille silet, paulumque tepenti</l>
<l>Stat similis: mox aucta suas incendia vires</l>
<l>Exercent magis atque magis: sic ille tumultus</l>
<l>Pectoris oppressus, stimulis agitantibus sdem</l>
<l>Fortior admotas rationis spernit habenas.</l></lg>
<lg><l>Ergo ubi vulnifico reverentia cessit amori,</l>
<l>Presentisque decus forme et damnosa voluptas</l>
<l>Absenti prelata duci est, capit ilicet eger</l>
<l>Consilium, factique viam deprendit inanem;</l>
<l>Et secum: "Quid lentus agis? Speciosa Hymeneus</l>
<l>Coniugia et letos blandus modo Iupiter annos</l>
<l>Obtulit ecce tibi. Satis est meminisse laborum.</l>
<l>Exul, inops, profugus, regno spoliatus avito,</l>
<l>Per mare, per terras, per mille pericula supplex</l>
<l>Regibus ac populis multos errasse per annos</l>
<l>Gaudeo: iam tempus fuerit fortasse quietis.</l>
<l>Nam si cunta brevis numerentur tristia vite,</l>
<l>Nullus erit toto te nunc annosior orbe.</l>
<l>En regnum Fortuna tuum, quo dulcius illo</l>
<l>Perfruerere diu, longo post tempore reddit</l>
<l>Depositumque refert. Hostem - qua nulla voluptas</l>
<l>Maior - habes vinctum, viteque et mortis in ipsum</l>
<l>Arbiter es, qui cara tibi tulit omnia solus.</l>
<l>Omnia nunc redeunt. Simul hic possessor iniquus</l>
<l>Regna gemens revomit, nitidisque simillima Nimphis</l>
<l>Femina preterea primo spoliata marito -</l>
<l>Bellorum sic iura volunt - occurrit et ardet,</l>
<l>Si liceat, sed multa timet sibi conscia sortis.</l>
<l>Nempe verecunde petit id, quod voce negare</l>
<l>Visa fuit metuens. Heu qualis forma gementi!</l>
<l>Quamque decent lacrime! quid maiestatis in illa est!</l>
<l>Et quid leta foret? qualis regina superbo</l>
<l>Alta sedens solio, si gloria supplicis ingens,</l>
<l>Captive si tantus honos? Proh dulcis amantum</l>
<l>Vita, nec alternis concordia rupta querelis!</l>
<l>Una quidem facies semper, mens una duobus,</l>
<l>Una quies unusque labor! Non pulcrius orbe</l>
<l>Par fuerit toto, nisi nos oblivia forme</l>
<l>Forte tenent nostre; genus et sors, omnia tandem</l>
<l>Conveniunt, casusque graves mollire ferendo</l>
<l>Convenit atque etas spatio distincta, quod ipsis</l>
<l>Coniugibus gratum esse potest; quodque ipse notavi,</l>
<l>Convenit ille etiam, qui summis infima solus</l>
<l>Equat, amor. Propera, nec enim tibi forte timendum est</l>
<l>Ne tua condemnet thori iuvenilia furta</l>
<l>Scipio: quin iuvenem iuvenis miserabitur ultro,</l>
<l>Viderit et lacrimas, veniam prestabit amori.</l>
<l>Coniugium fortasse sacrum, non furta vocabit,</l>
<l>Reginamque thori sociam venerabitur olim</l>
<l>Mitior ille ducum." Simul hec effatus, amicos</l>
<l>Convocat atque animos aperit. Iubet omnia raptim</l>
<l>Expediant. Modico convivia culta paratu.</l>
<l>Atria non reboant, non Tuscus ad ethera clangor,</l>
<l>Non comitum fremitus, non arcta palatia turmis,</l>
<l>Non crebre micuere faces; fax ussit amantes</l>
<l>Una duos, lacrimis mox extinguenda duorum.</l>
<l>Pulcer Athlanteo properans sub gurgite mergi</l>
<l>Hesperus optatam noctem referebat, iniquos</l>
<l>Assuetus preferre dies et amantibus hostis,</l>
<l>Invida luciferi dum nomina suscipit astri.</l></lg>
<lg><l>Mentibus heu quantum nostris caligine ceca</l>
<l>Illudit ventura dies! Fortasse, beatus</l>
<l>Coniugio, sobolemque sibi turbamque nepotum</l>
<l>Rex animo complexus erat, genialia letus</l>
<l>Tempora noctis agens. Illi non blanda mariti</l>
<l>Oscula mille novi, non regni iura vetusti</l>
<l>Per cuntos promissa deos, de corde pavorem</l>
<l>Funditus expulerant: semper tremefacta sepulcrum</l>
<l>Ante oculos mortemque tulit. Nec somnia letum</l>
<l>Portendere aliquid. Visa est sibi nempe, secundo</l>
<l>Rapta viro, sentire minas et iurgia primi,</l>
<l>Et tremuit, sopita licet. Tum vertice montis</l>
<l>Aerii traducta sedens, subiecta videbat</l>
<l>Regna sibi populosque vagos; monstrumque repente</l>
<l>Concurrisse alium maiori corpore montem;</l>
<l>Tum vero tremuisse iugum, cui nixa sedebat;</l>
<l>Impulsuque gravi gelidos de vertice fontes</l>
<l>Descendisse duos; montemque abiisse minorem</l>
<l>Inde retro; est illam rapido per inania lapsu</l>
<l>Tartara nigra quidem et Stigiam tetigisse paludem.</l></lg>
<lg><l>Publica finitimas subito perlabitur urbes</l>
<l>Fama gradu, victe victorem sponte secutum</l>
<l>Coniugia, et bello indomitum servire puelle.</l>
<l>Vulgus adulterii signabat nomine factum,</l>
<l>Quod neque legitimis arsissent ignibus inter</l>
<l>Armorum strepitus, alioque superstite rege</l>
<l>Coniuge; captive victori forma quod uno</l>
<l>Visa die et dilecta prius, subitoque recepta</l>
<l>Federe, non inter patrios ex more penates,</l>
<l>Iudicio ne quid, sed cunta libidine sanas</l>
<l>Precipitante moras fierent. Sic omnia vulgus</l>
<l>In peius torquere loquax. Iam crebrior aures</l>
<l>Fama ducis vario fervens pulsaverat estu.</l>
<l>Indoluit, cari facinus miseratus amici</l>
<l>Dux pius est, rerumque modum secum ipse revolvens,</l>
<l>Intempestivos est detestatus amores,</l>
<l>Multaque in absentem tacitus convicia finxit.</l>
<l>Sic pater offensus longinquo verbera nato</l>
<l>Instruit et calamis irarum fulmina fundit,</l>
<l>Mox vultu placido et dulci sermone movendus.</l></lg>
<lg><l>Altera post primam sequitur populosque secundo</l>
<l>Fama leves rumore replet, succedere castris</l>
<l>Siphacem vinctumque trahi. Ruit obvius omnis</l>
<l>Visendique avidus positis exercitus armis;</l>
<l>Illum admirari, atque illum celebrare frequentes,</l>
<l>Hunc illum bello ingentem regnisque superbum,</l>
<l>Romanum Penumque ducem qui viderit uno</l>
<l>Tempore sub laribus pacem veniamque precantes,</l>
<l>Cuique duos mundi dominos non multa puderet</l>
<l>Blandiri; cui certatim solemnia tamquam</l>
<l>Vota deo fierent; cui regum maximus olim</l>
<l>Massinissa metu toto concesserit Orbe;</l>
<l>Quem facie turbata nova Fortuna rotasset</l>
<l>Ad terram impulsu subito. Vix credula tante</l>
<l>Corda rei, ingentis lapsu stupefacta ruine.</l>
<l>Si quis Athon videat, verso seu vertice Olimpum</l>
<l>Egeis cecidisse vadis, Ericisque tuumque,</l>
<l>Appennine, caput Tirrena sub equora mersum,</l>
<l>Non credat satis ipse sibi, sed somnia vanis</l>
<l>Plena putet monstris. Rex inter talia magno</l>
<l>Concursu invehitur ducis ad tentoria nostri.</l>
<l>Heu quantis, Fortuna, dolis mortalia pessum</l>
<l>Omnia das! Quantum sublimibus invida regnis!</l>
<l>Hec magnis promissa lues, hec meta bonorum,</l>
<l>Stare parum et ruere. Hic regum rex ille supremus</l>
<l>Mancipium venale iacet, trahiturque cathenis</l>
<l>Obrutus et multo circumvallatus ab hoste.</l>
<l>Contigit Hesperii mentem ducis illa vetusti</l>
<l>Hospitii neglecta fides, blandusque serene</l>
<l>Vultus amicitie conspectus, iunctaque dextre</l>
<l>Dextera, consessusque thori, ac presentibus illa</l>
<l>Maiestas collata malis; tandemque profatur:</l>
<l>"Quid tibi, vane Siphax, voluisti? Unde ista furenti</l>
<l>Mens adeo transversa tibi? pactine repulsa</l>
<l>Auxilii contentus eras, nisi bella moveres?"</l>
<l>Dixerat: ille animo vultuque immotus eodem</l>
<l>Perstitit, ac sero vix mesta silentia fregit:</l>
<l>"Nil michi, magnanime et nostri dux maxime secli,</l>
<l>Nil gravius Fortuna tulit, quam frigida campis</l>
<l>Linquere quod mediis moriens hec membra nequivi</l>
<l>Armorumque inter stragem cumulosque virorum.</l>
<l>Penarum michi summa quidem, quod vivere bello</l>
<l>Contigit exhausto: nec enim nunc ora viderem</l>
<l>Hec michi perfidie meritam renovantia litem.</l>
<l>Ast ego, si miseris liceat credenda profari</l>
<l>Et queat in gravibus vero locus esse cathenis,</l>
<l>Vera loquar, primumque omnes meruisse fatebor</l>
<l>Sponte cruces, qui sacra volens, qui iura fidemque</l>
<l>Fasque piumque simul conventaque federa tanti</l>
<l>Hospitis, exigua turpique libidine victus,</l>
<l>Calcavi testesque deos memoresque malorum.</l>
<l>Sed que causa gravis, que tristis origo ruine,</l>
<l>Forsitan ignoras: ego nunc verissima paucis</l>
<l>Expediam, non illa meum relevantia crimen,</l>
<l>Quin potius iusti stimulos auctura pudoris.</l>
<l>Femina cum primum laribus fuit advena nostris,</l>
<l>Auspiciis invecta malis atque alite torva,</l>
<l>Tunc perii, periitque fides, et gloria nobis</l>
<l>Excidit ac sceptrum manibus diademaque fronti;</l>
<l>Prodita tunc tacitis arsit mea regia flammis.</l>
<l>Funereas tulit illa faces, potuitque dolosis</l>
<l>Flectere blanditiis animum, lacrimisque malignis</l>
<l>Hospitis illa sacri, fame, superumque deorum</l>
<l>Reddidit immemoremque mei. Quid te moror? Illa,</l>
<l>Illa suis manibus misero tulit arma marito,</l>
<l>Induit illa latus, capiti tum cassida caro,</l>
<l>Tum gladium dextre, clipeum dedit illa sinistre,</l>
<l>Increpuitque tubam, trepidumque atque arma paventem</l>
<l>Impulit ambiguum in Martem, tecumque coegit</l>
<l>Adversis certare deis. Quando agmina campis</l>
<l>Contulimus stetimusque acie, fuit exitus ille</l>
<l>Erroris, michi crede, mei: placuisse prophanos</l>
<l>Amplexus fuerant huius primordia casus</l>
<l>Coniugioque hesisse fero. Proh! regia, vere</l>
<l>Regia et innumeris nuptura sine ordine coniunx</l>
<l>Regibus! Hostiles utinam translata penates</l>
<l>Igne cremes simili! Nisi me presagia fallunt,</l>
<l>Et facies: mecum hoc veniet solamen ad umbras."</l>
<l>Dixit, et obticuit graviter turbatus et imo</l>
<l>Lumina mesta solo referens. Iam senserat iras</l>
<l>Scipio, namque oculos et stigmata clara, loquentis</l>
<l>In vultu, nimium offensi spectarat amoris.</l>
<l>Hinc magis atque magis cari scelus horret amici:</l>
<l>Iustus amor regi; quoniam si digna querele,</l>
<l>Massinissa, tibi fuerat, non iusta rapine</l>
<l>Causa: furor stimulisque repens impulsa libido</l>
<l>Turpibus. Hec inter, regem sub claustra recondunt.</l></lg>
<lg><l>Fama recens Latiis sensim crebescere castris</l>
<l>Cepit, adesse duces victriciaque agmina regis</l>
<l>Ac Lelii. Placido venientes suscipit ore</l>
<l>Scipio; laudatos populo spectante decorat</l>
<l>Muneribus largis; abstractum deinde seorsum</l>
<l>Sede locat regem iuxta, procul atque remotis</l>
<l>Testibus alloquitur: "Nisi me tua maxime longe,</l>
<l>Massinissa, diu virtus sperata fefellit,</l>
<l>Non tibi causa tuum fuerat, nisi magna, videndi</l>
<l>Scipiadam, fideique mee tua credere fata</l>
<l>Ut malles, veteres sic aspernatus amicos.</l>
<l>Africa nam vastis Latio disiungitur undis,</l>
<l>Nec minus alternis distamus moribus; ergo</l>
<l>Grande aliquid tibi causa vie fuit equore tanto,</l>
<l>Tot bellorum inter fremitum mundique tumultus.</l>
<l>Certe ego, si proprio michi non sordescit in ore</l>
<l>Gloria, non alia tantum virtute superbum</l>
<l>Me fateor, quam quod blande michi firma tenere</l>
<l>Frena voluptatis videor. Non hostis in armis</l>
<l>Obvius, aut flammis resonans undantibus Ethna,</l>
<l>Euboice non sic fundo gravis estus ab imo</l>
<l>In cumulos surgentis aque metuendus, ut ista est</l>
<l>Turba voluptatum que circumfusa tenet nos:</l>
<l>Precipue tamen hec nitide suspecta iuvente</l>
<l>Pestis, et etati pretendit retia nostre.</l>
<l>Equor enim silet interdum, gravis Ethna quiescit;</l>
<l>Hostis ad incursum validis seu menibus uti,</l>
<l>Seu vallo fossaque licet; damnosa voluptas</l>
<l>Nocte dieque furit; numquam tu menibus illam</l>
<l>Arcebis: mediis veniet penetralibus inter</l>
<l>Excubias vigilesque canes, ferrata potentum</l>
<l>Limina transiliet. Quod si te sola movere</l>
<l>Hec potuit tantum virtus, ut linquere velles</l>
<l>Templa, larem, regnum, nobisque ut sponte subesse</l>
<l>Nomine deposito domini patereris, et illam</l>
<l>Per maria et terras in me sequerere latentem;</l>
<l>Tu michi vir quantus digito monstrabere, si te</l>
<l>Inter tam multas hec exornaverit una!</l>
<l>Gloria magna quidem magnum vicisse Siphacem;</l>
<l>Sed maior, michi crede, graves domuisse tumultus</l>
<l>Pectoris atque animo frenum posuisse frementi.</l>
<l>Preconem me virtutum memoremque tuarum</l>
<l>Semper habes; tua facta libens et dicta renarro.</l>
<l>Cetera tu tacito tecum sub pectore volve;</l>
<l>Nec tibi verba prius, quam mens sibi nota ruborem</l>
<l>Excitet. Egregia hoc bello tua sensimus arma:</l>
<l>Attamen auspiciis nostris - ignosce - patenti</l>
<l>Concursum est acie; nostro quoque nomine parta est</l>
<l>Romano hec presens copulo victoria; nec te</l>
<l>Preterit et regem et regnum suaque omnia nobis</l>
<l>Deberi. Romam patere hic inimicaque coniunx</l>
<l>Regis eat, precibus que bellum pavit, et hostis</l>
<l>Filia tam magni est et pars non parva triumphi.</l>
<l>Vince animum teque ipse doma, nec multa decora</l>
<l>Commaculare velis unius crimine facti.</l>
<l>Aspice quam fructus nichilo minor ira dolorque,</l>
<l>Quantus ab obsceno tibi sit metuendus amore;</l>
<l>Quid deceat regem, quam per se fede libido."</l></lg>
<lg><l>Dixerat: ast illi iamdudum ex ore ruebant</l>
<l>Certatim lacrime, veluti cum candida tectis</l>
<l>Nix hesit, veniat tepidis si flatibus Auster,</l>
<l>Liquitur, et grandes subito per inania gutte</l>
<l>Precipitant. Tum pauca refert: "Michi maxime cura est</l>
<l>Imperio parere tuo: fortuna salusque</l>
<l>In manibus tibi nostra sedet. Tu pectoris estus</l>
<l>Vincis, et affectus miseri moderaris amantis.</l>
<l>Nil frustra iussisse queas. Sed prospice fame;</l>
<l>Deprecor hoc unum; liceat michi coniuge dulci</l>
<l>Servata caruisse fide." Singultibus istas</l>
<l>Liquit inexpletas rauco sub murmure voces,</l>
<l>Inque tabernaclum sese intulit, ora genasque</l>
<l>Mestus, et infestis tundens sua pectora palmis.</l>
<l>Sic audita reum postquam sententia morti</l>
<l>Addixit, graviterque tube vox nuncia fati</l>
<l>Intonuit, tremit ille pavens et buxeus ori</l>
<l>Pallor inest; iam mors oculis manifesta videtur,</l>
<l>Et lictor prebere iubet iam colla securi;</l>
<l>Ac ventura quidem veluti presentia cernit;</l>
<l>Iam iacet exanimis, iamque omnia tristia secum</l>
<l>Versat et avulsum trunca cervice cadaver:</l>
<l>Haud aliter placita iuvenis cariturus amica</l>
<l>Iam caret; ac tacitis postquam irritata querelis</l>
<l>Mens stimulos in verba dedit, "Proh tristia" dixit</l>
<l>"Vite fila mee tanto servata dolori</l>
<l>Et Parcis huc tracta feris! Moriamur honesti;</l>
<l>Sic cogunt mandata ducis, nisi vivere rapta</l>
<l>Posse anima nos ille putat. Si tristia duri</l>
<l>Corda geris silicis, pectusque adamante rigescit,</l>
<l>Quid michi Romana fore cum feritate putasti,</l>
<l>Scipio? Quid meritum melius sic perdis amicum?</l>
<l>Vita molesta tibi nostra est. Quot vulnera in isto</l>
<l>Pectore pertulimus, nunc ut moreremur amando,</l>
<l>Spiritus in lacrimas atque in suspiria mestus</l>
<l>Difflueret? Mors nulla viro minus apta: sed ultra</l>
<l>Non datur." Hec dixit frendensque ad sidera luctum</l>
<l>Sustulit horrendum, quem circumstantia longe</l>
<l>Agmina senserunt, moteque hesere cohortes.</l>
<l>Litus ad Hesperium properans urgebat anhelos</l>
<l>Phebus equos. Forte ille memor quibus alma decore</l>
<l>Virginis Hemonie flagrasset pectora flammis;</l>
<l>Laureaque ante oculos stabat sua sacra, tremendo</l>
<l>Prodigio prerepta sibi, tum vita relicti</l>
<l>Dura nimis, luctusque gravis, simul oscura trunco</l>
<l>Fixa diu tenero vitaque abeunte tepenti;</l>
<l>Atque ideo, similes regis miseratus amores,</l>
<l>Intulit Occeano vultus lacrimosaque lavit</l>
<l>Ora cadens, Noctique suas permisit habenas.</l></lg>
<lg><l>Scipio - nulla etenim dederit Fortuna quietem,</l>
<l>Ni mediocris eris; nam tristior illa dolores,</l>
<l>Leta vehit curas - per noctem singula secum</l>
<l>Ancipiti cum mente rotat: num territa pulset</l>
<l>Menia Penorum et turres Carthaginis, an se</l>
<l>Extremos fundat Libie vastator in agros,</l>
<l>An requiem fessis paucorum forte dierum</l>
<l>Prebeat equitibus peditumque det otia turmis.</l>
<l>Illa recursabat potior sub pectore cauti</l>
<l>Cura ducis, quibus inde viis captiva per altum</l>
<l>Agmina Penorum Latio transmittat ovanti.</l>
<l>Precipue in rege regisque in coniuge multum</l>
<l>Angitur, et quantis velit hos custodibus ire,</l>
<l>Cui tantum committat onus. Sic anxius heret</l>
<l>Mercator, cui vota vie cessere secunde</l>
<l>Et lucri Fortuna fuit; nunc cogitat, aurum</l>
<l>Ac gemmas qua puppe vehat pretiosaque rerum,</l>
<l>Quique ratis custos placeat. Non carior usquam</l>
<l>Ullus erat Lelio: nulli felicius altos</l>
<l>Credere consuetus lassata mente labores.</l>
<l>Hunc igitur noctis medio vocat, admonet arma</l>
<l>Navibus imponat, lectoque ut remige cetum</l>
<l>Instruat, hac patrie petiturus litora classe.</l></lg>
<lg><l>At misero multum diversa fluebat amanti</l>
<l>Nox ea cum lacrimis: quas sese vertat in artes,</l>
<l>Quos vocet ille deos, precibus quibus atra relaxet</l>
<l>Stamina Parcarum et dilecte tempus amice.</l>
<l>Nunc venit in mentem cara cum coniuge raptim</l>
<l>Herculeas subita linquentem classe Columnas</l>
<l>Fortunatorum famam tentare locorum;</l>
<l>Nunc recta penetrare via Carthaginis alte</l>
<l>Menia, et ad veteres humilem veniamque petentem</l>
<l>Pergere cum gemitu et dulci cum coniuge amicos;</l>
<l>Nunc ferrum laqueosque sibi properataque mortis</l>
<l>Instrumenta manu tristesque intexere nodos,</l>
<l>Auxilioque necis tantos finire dolores.</l>
<l>Sepe manus gladium tetigit: pudor obstitit unus,</l>
<l>Non metus incepto, vidue non anxia vite</l>
<l>Dulcedo: veritus famam maculare perenni</l>
<l>Crimine, continuit capulumque animumque remisit.</l>
<l>Volvitur inde thoro: quoniam sub pectore pernox</l>
<l>Sevit amor lacerantque truces precordia cure,</l>
<l>Uritur; invigilant meror, metus, ira furorque.</l>
<l>Sepe etiam absentem lacrimans dum stringit amicam</l>
<l>Sepe thoro dedit amplexus et dulcia verba.</l>
<l>Postquam nulla valent violento frena dolori,</l>
<l>Incipit, et longis solatur damna querelis:</l>
<l>"Cara michi nimium, vita michi dulcior omni,</l>
<l>Sophonisba, vale: non te, mea cura, videbo</l>
<l>Leniter ethereos posthac componere vultus,</l>
<l>Effusosque auro religantem ex more capillos;</l>
<l>Dulcia non celum mulcentia verba deosque</l>
<l>Oris odorati secretaque murmura carpam;</l>
<l>Solus ero, gelidoque insternam membra cubili.</l>
<l>Atque utinam socio componar, amica, sepulcro,</l>
<l>Et simul hic vetitos illic concorditer annos</l>
<l>Contingat duxisse michi! sors optima busti,</l>
<l>Si cinis amborum commixtis morte medullis</l>
<l>Unus erit. Scipio nostros non scindet amores.</l>
<l>O utinam infernis etiam nunc una latebris</l>
<l>Umbra simus, liceat pariter per claustra vagari</l>
<l>Mirtea, nec nostros Scipio disiungat amores!</l>
<l>Ibimus una ambo flentes, et passibus iisdem</l>
<l>Ibimus, eterno connexi federe; nec nos</l>
<l>Ferreus aut nostros Scipio interrumpet amores.</l>
<l>Invidiosa deis Herebi populoque silentum</l>
<l>Ac Cereris genero, cuntisque beatior umbris</l>
<l>Umbra ferar: dulces nec Scipio franget amores.</l>
<l>Ille quidem astrigeros tractus celumque tenebit</l>
<l>Dux sacer, humanis in totum moribus impar,</l>
<l>Nec volet infernas sedes aut pallida Ditis</l>
<l>Regna sequi: haud cupidos iterum turbabit amantes.</l>
<l>O utinam Libicum nunquam transisset in orbem!</l>
<l>O utinam Latiis semper mansisset in oris!</l>
<l>Quid precor heu demens? Si non venisset, amice</l>
<l>Et decor et species faciesque simillima Soli,</l>
<l>Non michi nota fores; sine qua nec vita fuisset</l>
<l>Grata quidem pariter. Quanta est discordia! vitam</l>
<l>Abstulit ac tribuit. Scipio dulcissime, raptim</l>
<l>O utinam Romam victricia signa tulisses</l>
<l>Captivo cum rege prior, reginaque retro</l>
<l>Mansisset non visa tibi! Quid surda precamur</l>
<l>Numina? Castrorum dominus victorque superbus</l>
<l>Captivam petit ecce suam. Dabimusne? Sed urget:</l>
<l>Importuna precum species nocitura precari.</l>
<l>Sed rogat: at vultu tacito michi multa minatur.</l>
<l>Sed rogat: at durum precibus latitare sub istis</l>
<l>Imperium agnosco. Parebimus? At prius horrens</l>
<l>Iupiter admoveat capiti sua fulmina nostro,</l>
<l>Hoc tellus voret alta latus, pelagusque per amplum</l>
<l>Impia falsiloqui spargantur viscera regis.</l>
<l>Ergo ego, Romano placitum quia, sancta revellam</l>
<l>Federa coniugii? Licuit sine coniuge regem</l>
<l>Vivere, et id satius fuerat, quia celibe vita</l>
<l>Scipio noster erat: sponse nunc pacta negare</l>
<l>Non licet. Ast ingens et inexorabile turbat</l>
<l>Imperium: quid agam? Morieris, munere cari,</l>
<l>Sophonisba, viri morieris; munera sevo</l>
<l>Hec placuere Iovi: sic nec captiva traheris</l>
<l>Litus ad Italie nuribus subiecta Latinis,</l>
<l>Nec nostros illusa dolos sic posse videris</l>
<l>Aut fractam culpare fidem. Moriere. Quis ergo</l>
<l>Finis amoris erit? mors effera. Parcite cunti,</l>
<l>Celicole: calcanda fides. Fugiamus in Orbis</l>
<l>Ultima, et ignotas Libie penetremus harenas,</l>
<l>Est ubi serpentum regio tutissima nobis,</l>
<l>Tutior hac patria: nec enim venturus ad illam</l>
<l>Est Scipio, nec pestiferi vis ulla veneni</l>
<l>Tam pulcros lesura pedes. Michi forsitan ipsa</l>
<l>Ignoscent spectante fere. Dulcissima coniunx,</l>
<l>Stat fugere et te impendenti subducere morti:</l>
<l>Pauperiem letus tecum exiliumque fugamque</l>
<l>Mestaque cunta feram. Sed nec sequerere vocantem,</l>
<l>Femineos si novi animos, regina supremo</l>
<l>Sueta sedere loco: et quanquam sequerere, parati</l>
<l>Nil habeo, atque omnes Romana potentia passus</l>
<l>Claudit, et extremo Scipio notissimus orbi est.</l>
<l>Somnia nunc, tacite quondam michi tempore noctis</l>
<l>Visa, recognosco turbate horrenda quietis</l>
<l>Non satis intellecta prius. Tune illa fuisti</l>
<l>Candida prostrato per vim subducta marito</l>
<l>Cerva, sed imperio tandem pastoris iniqui</l>
<l>Custodi prerepta novo? tunc nempe placebas,</l>
<l>Vel sic visa, michi. Sed quid coniuncta ferebat</l>
<l>Mors tua? Dii, visis omen removete malignum.</l>
<l>Permetuo, nam cunta sibi constantia certo</l>
<l>Ordine cernebam, nec me sopor ille fefellit.</l>
<l>Quid faciam? Moriere igitur, moriere; profecto</l>
<l>Nil aliud superest, coniunx miseranda, tibique</l>
<l>Auctor mortis ego. Sed que michi vita futura est?</l>
<l>Scis, Venus, et celo prospectans Iupiter alto</l>
<l>Mortales actus nostrosque hoc orbe labores.</l>
<l>Quis michi verba dabit placidas ducentia noctes,</l>
<l>Aut gravis ingentes animi mulcentia curas?</l>
<l>Quis dabit amplexus, quisve oscula dulcia iunget?</l>
<l>Te sine dulce nichil. Quid prodest regia largo</l>
<l>Agmine servorum, Tyrio quid lectulus ostro</l>
<l>Comptus, et innumeris instrata palatia gemmis?</l>
<l>Quid diadema iuvat? lati quid gloria regni?</l>
<l>Uror, et assiduis torquentur pectora flammis.</l>
<l>Heu michi! dulcis adhuc, dulcis post busta, sereni</l>
<l>Quo fugiunt vultus? Hinc iam, te, cara, supremum</l>
<l>Viventem deflere iuvat. Sophonisba, deorum</l>
<l>Atque hominum decus eximium, quam nostra tulerunt</l>
<l>Tempora siderei exemplum specimenque decoris,</l>
<l>Que faceres conspecta fidem, super astra quis ipsis</l>
<l>Splendor inest superis, qualis quamque alma venustat</l>
<l>Forma deas, adverte pias his fletibus aures.</l>
<l>Hei - misero fuerit quoniam meminisse iocundum -</l>
<l>Lumina, sidereis mulcentibus ethra favillis,</l>
<l>Alma sub exiguo claudentur condita busto;</l>
<l>Lumina magnorum mentes tactura deorum,</l>
<l>Lumina durorum rabiem fractura virorum,</l>
<l>Lumina que michi me abstulerant curasque minores!</l>
<l>Candida frons auro circumcrispante decora,</l>
<l>Frontibus humanis augustior, abdita saxo</l>
<l>Stabit in angusto. Risus qui ferrea figit</l>
<l>Pectora, qui celum, qui circumfusa serenat</l>
<l>Nubila, Tartareum ruit irrediturus ad antrum.</l>
<l>Heu michi! Felices anime, quibus illa repente</l>
<l>Lux oriens veteres veniet purgare tenebras!</l>
<l>Heu bene progeniti, quibus illa videre licebit,</l>
<l>Que michi mors invisa rapit! Pes lacteus atram,</l>
<l>Divino celerante gradu, conscendere cimbam</l>
<l>Iussus, transiliet Lethei gurgitis estum.</l>
<l>Fortunate Charon! utinam michi flectere clavum</l>
<l>Contingat, neutramque diu contingere ripam;</l>
<l>Tuque mei interea serves moderamina regni!</l>
<l>Invidiose senex, quando hec tibi monstra videre</l>
<l>Contigit, aut ullo posthac continget in evo?</l>
<l>Vidisti Ethneo raptam sub vertice nigri</l>
<l>Uxorem transire thori, nec vultus Elisse</l>
<l>Te latuit nostre, facies nec Gorgonis horrens,</l>
<l>Nec que fatiferum laqueo pendente secuta est</l>
<l>Laodomia virum, nec te, pulcerrima Procris,</l>
<l>Nec Teucrum pestis, Minoisque altera proles -</l>
<l>Altera nam celum tenuit stellante corona -.</l>
<l>Sed cui tantus honos, cui tante gloria forme?</l>
<l>Crude senex, michi crede, parem non ulla videbunt</l>
<l>Secula, nec rerum laudatrix magna suarum</l>
<l>Etas prima tulit. Visa tangere iuventa;</l>
<l>Ardebis, michi crede, senex; me forsitan illac</l>
<l>Coniugis infauste vestigia cara sequentem</l>
<l>Tardius excipies. Veniam, nec tempore multo</l>
<l>Hic michi carcer erit. Proh! si prohibemur adire</l>
<l>Corporeosque iterum ius est remeare sub artus,</l>
<l>Occidimus. Tu parce, senex, atque arbiter equus</l>
<l>Igne pari flagrans iuvenilibus annue flammis.</l>
<l>Cerbere, si potuit vates Rodopeius iram</l>
<l>Frangere voce lire, facies nunc coniugis ista</l>
<l>Quid poterit conspecta tibi conspectaque regi</l>
<l>Tartareo? Vereor, ne nostros captus amores</l>
<l>Tentet, et annose redeas, Proserpina, matri.</l>
<l>Somnia sunt que fingis amans, et falleris amens.</l>
<l>Massinissa, diu felix, si rata fuissent</l>
<l>Munera Fortune modo! sed, mestissime regum,</l>
<l>Pone modum lacrimis metamque impone querelis.</l>
<l>Dulce meum decus, atque anime pars altera nostre,</l>
<l>O breve solamen, longus dolor, inclita coniunx,</l>
<l>Ibis ad Elisias directo tramite valles,</l>
<l>Et michi morte tua gemitum lacrimasque relinques.</l>
<l>Sed sequar; hec miseri superant solatia morbi."</l></lg>
<lg><l>Obticuit, subiitque sopor; tum fessa parumper</l>
<l>Membra quies sensim subrepens tarda fefellit:</l>
<l>Multa sed in somnis questus, celumque Chaosque</l>
<l>Fortunamque feram incusans hominesque deosque.</l></lg>
<lg><l>Ecce parum fausto finem positurus amori</l>
<l>Phebus ab Occeano radians surgebat Eoo.</l>
<l>Concrepuere tube; surgit tremefactus, et iras</l>
<l>Suscitat, ac questu se sepe revolvit eodem.</l>
<l>Postquam castra videt fremitu testantia motum,</l>
<l>Et metuit mandata ducis, vimque affore credit,</l>
<l>Si neget, horrendum dictu et miserabile sumit</l>
<l>Consilium, quod tristis Amor dabat: aurea fido</l>
<l>Pocula dat servo, custodia dira veneni</l>
<l>Credita cui fuerat. Rex hec undantia summo</l>
<l>Ac superinfusa cernens spumantia morte:</l>
<l>"Vade" ait "et misere mea tristia munera perfer</l>
<l>Regine, strictosque deos absolve fidemque.</l>
<l>Me promissorum memorem sciat illa: secundum</l>
<l>Impleo. Sunt superi testes, erat altera longe</l>
<l>Conditio michi grata magis, tentataque frustra</l>
<l>Est via, si qua foret, per quam regina maneret</l>
<l>Coniugio contenta meo. Romanus ab alto</l>
<l>Dux vetat: huic nostri, sic dii statuere, potestas</l>
<l>Fortunaque iubente data est. Sibi consulat ergo</l>
<l>Cogitet unde ruens quo sit prostrata; quis illam</l>
<l>Exitus excipiat viduatam nomine nostri;</l>
<l>Insuper et primi reverentia quanta mariti,</l>
<l>Quanta patris virtus: titulisque et sanguine dignum</l>
<l>Consilium paret ipsa sibi. Quod possumus unum,</l>
<l>Instrumenta fuge libertatisque paramus."</l></lg>
<lg><l>Hec ait, atque oculos lacrimis avertit onustos.</l>
<l>Nuncius accelerane regine ad limine pulsat</l>
<l>Munera dira ferens. Pannis anus obsita et annis</l>
<l>Prosilit, atque habitum conspectaque pocula narrat.</l>
<l>Substitit attonite similis similisque paventi;</l>
<l>Nec remorata diu, positoque instincta pavore:</l>
<l>"Ingrediatur" ait. Stat terre lumina fixus</l>
<l>Et peragit commissa tremens; intercipit illa:</l>
<l>"Suscipio mandata libens, nec dona recuso</l>
<l>Regia, si maius nichil est, quod mittere dulcis</l>
<l>Posset amans: certe melius moriebar, in ipso</l>
<l>Funere ni demens nupsissem - numina testor</l>
<l>Conscia -, non aliquid quoniam de coniuge caro</l>
<l>Sit nisi dulce michi; sed sidera promptius alta,</l>
<l>Terrenis ut eram vinclis exuta, petebam.</l>
<l>Hoc refer extremum, et mortis michi testis adesto.</l>
<l>At vos, Celicole et qui maria ampla tenetis,</l>
<l>Quique locum mundi medium Stigiasque tenebras,</l>
<l>Quas adeo, licet ante diem, si iusta precandi</l>
<l>Materia est, prestate pias his questibus aures;</l>
<l>Audiat et celum et pelagus tellusque profunda.</l>
<l>En morior; mortisque magis me causa dolere,</l>
<l>Quam mors ipsa facit. Quid enim commercia tangunt</l>
<l>Nostra duces Latios? En quanta superbia genti!</l>
<l>Non satis est hostem regnis spoliasse paternis:</l>
<l>Libertate animos spoliant, et rite coactis</l>
<l>Coniugiis sanctoque audent irrumpere amori</l>
<l>Ac pactos laniare thoros, victoria postquam</l>
<l>Romano stat certa duci, nec flectere quisquam</l>
<l>Fata potest eterna Iovis: sint ultima vite</l>
<l>Tristia, et eximiis sua Roma ingrata tropheis,</l>
<l>Exul ut a patria deserto in rure senescat</l>
<l>Solus et a fidis longe semotus amicis;</l>
<l>Nec videat sibi dulce aliquid, qui dulcia nobis</l>
<l>Omnia preripuit; tum cari iniuria fratris</l>
<l>Exagitet, doleatque suos non equa ferentes;</l>
<l>Filius extremos inglorius aggravet annos.</l>
<l>Indigno tandem atque inopi claudare sepulcro,</l>
<l>Iratusque tibi et patrie moriare relicte,</l>
<l>Scipio, et infames saxis inscribe querelas.</l>
<l>Tu quoque finitimo semper quatiare tumultu,</l>
<l>Si secum posthac, coniunx carissime, firmum</l>
<l>Fedus habes: videas abeuntes funere natos</l>
<l>Intempestivo, et fedatos cede nepotes</l>
<l>Alterna. Veniens illa de gente cruentus</l>
<l>Rusticus insultet generi per vulnera vestro,</l>
<l>Et trahat ante rudem vinctos per menia currum,</l>
<l>Ornet et ex vobis proprios tua Roma triumphos!"</l></lg>
<lg><l>Dixerat: ac circum gemitum lacrimasque videres</l>
<l>Astantesque fero attonitos intendere fini.</l>
<l>Illa manu pateramque tenens et lumina celo</l>
<l>Attollens: "Sol alme" inquit "superique, valete;</l>
<l>Massinissa, vale, nostri memor." Inde malignum</l>
<l>Ceu sitiens haurit non mota fronte venenum,</l>
<l>Tartareasque petit violentus spiritus umbras.</l>
</lg></div1>
<div1><head>VI</head>

<lg><l>Nulla magis Stigios mirantum obsessa corona</l>
<l>Umbra lacus subiit, postquam divisa triformis</l>
<l>Partibus haud equis stetit ingens machina mundi.</l>
<l>Obtuitu attonito stabant horrentia circum</l>
<l>Agmina Penarum sparsoque rigentia villo</l>
<l>Eumenidum tacitis inhiabant rictibus ora.</l>
<l>Regia vis oculis inerat, pallorque verendus</l>
<l>Et vetus egregia maiestas fronte manebat.</l>
<l>Indignata tamen superis irataque Morti</l>
<l>Ibat et exiguo defigens lumina flexu.</l>
<l>Iudicis inferni postquam ad pretoria ventum est,</l>
<l>"Iniecit sibi seva manum" canentia Minos</l>
<l>Ora movens dixit; "sit carcere clausa secundo,</l>
<l>Quem sontes habitant anime, quibus ultima vite</l>
<l>Cura fuit neglecta sue." Rodomantus acerbo</l>
<l>Iudicio firmabat idem. Iam prendere mestam</l>
<l>Ceperat immanis lictor. Tunc maximus alte</l>
<l>Eacus exclamat - siluerunt turbida late</l>
<l>Tartara; trans Stigiam vox est audita paludem -:</l>
<l>Mortis amor causa est, lucemque coacta reliquit.</l>
<l>Tertia claustra sibi sunt, legibus abdita nostris:</l>
<l>Huc eat, immerite neque hec iniuria nostra</l>
<l>Accedat nunc voce recens: satis aspera vite</l>
<l>Mansit apud superos fortuna et mortis acerbe."</l>
<l>Assensere pari circum clamore faventes</l>
<l>Umbrarum populi et nigri liventia regni</l>
<l>Concilia. Haud aliter quam cum sententia captum</l>
<l>Turpibus addixit laqueis crucibusque vel igni,</l>
<l>Mens bona, que non supplicio, sed sorte movetur</l>
<l>Infami, trepidat; tum, si generosior illi</l>
<l>Conditio mortis subito detur, altera frontis</l>
<l>Effigies vultusque alius formatur et extra</l>
<l>Pectoris apparent lacrimis nova gaudia fusis;</l>
<l>Letior ipsa quidem positaque decentior ira</l>
<l>Optatos visura locos regina modestis</l>
<l>Passibus ingreditur, invenum cui cingit utrumque</l>
<l>Turba latus, veteris repetens quasi somnia vite.</l>
<l>Haud procul a ripa Lethei fluminis illa,</l>
<l>Que capit expositos inamenaque mittit in antra,</l>
<l>Planities obscura iacet, que collibus atris</l>
<l>Cingitur. Hic latis eterna silentia campis</l>
<l>Mirteaque umbriferos vetus ambit silva recessus.</l>
<l>Non hic armorum strepitus studiumve frementum</l>
<l>Cornipedum, non cura canum pecudumque boumque,</l>
<l>Sed labor et lacrime et longo suspiria tractu,</l>
<l>Et macies odiumque sui, pallorque ruborque</l>
<l>Et malesuadus amor, scelus, ira, fidesque dolique,</l>
<l>Furtaque blanditiis immixta, iocusque dolorque,</l>
<l>Et risus brevis et ficto periuria vultu</l>
<l>Crebraque sub raris habitant mendacia veris.</l>
<l>Illa per angustas fauces ingressa, sub ipso</l>
<l>Limine claustrorum laqueo sua colla prementem</l>
<l>Cernit Yphim et nimio consumptam Biblida luctu.</l>
<l>At procul ingenti latitabat Mirra pudore</l>
<l>Frondibus ora tegens. Iterum spoliator Averni</l>
<l>Orpheus Euridicen. frustra revocare parabat.</l>
<l>Maximus extremo nemorum vagus ibat Achilles</l>
<l>Pallidaque immiti signabat gramina passu.</l>
<l>Adversa regione Paris ceu nota timeret</l>
<l>Arma hostis gressu tacito properabat. At illum</l>
<l>Tristior Oenone a tergo et lacrimosa vocabat;</l>
<l>Ipse alio tendebat iter. Tum regia virgo</l>
<l>Et mundo matrona nocens, tot causa dolorum,</l>
<l>Turnus et ipse dolens rapta de coniuge campis</l>
<l>Errabant; mediaque duos in valle videres</l>
<l>Solivagos lateri herentes alternaque collo</l>
<l>Brachia tendentes. "Heu felicissima Tisbe!"</l>
<l>Suspirans inquit; placuit servatus Averno</l>
<l>Dulcis amor: tantum nullis inviderat umbris;</l>
<l>Nusquam adeo cari meminit deserta mariti.</l>
<l>Nequicquam; namque ille, senex moriturus et annis</l>
<l>Lassandus vite venturus ad ultima, longe est,</l>
<l>Heroumque greges diversaque claustra tenebit.</l></lg>
<lg><l>Postquam Fama fere volitans prenuntia mortis</l>
<l>In vulgus effusa ruit, tunc una per omnes</l>
<l>It pietas: tote lacrimis maduere cohortes.</l>
<l>Hunc sors regine, movet hunc iniuria regis,</l>
<l>Qui scelera accumulans maiori crimine crimen</l>
<l>Diluit; hunc ingens duro constantia leto</l>
<l>Feminea et nulli non admiranda virorum.</l></lg>
<lg><l>Scipio permetuens iuvenis ne forsitan ardens,</l>
<l>Nunc etiam gemini sceleris sibi conscius, in se</l>
<l>Consulat asperius quicquam, pro tempore blandis</l>
<l>Mitigat alloquiis castigatumque modeste</l>
<l>Temperat et curis cupit exonerare malignis.</l>
<l>Proxima sic dubii medicus discrimina morbi</l>
<l>Agnoscens, egrum placido sermone moratur</l>
<l>Ac monet et proprii immemorem velit esse pericli.</l></lg>
<lg><l>Altera nox fessum curis vigilemque sopore</l>
<l>Reddidit aurore. Iam Lucifer astra premebat,</l>
<l>Candida iamque dies pelago veniebat ab Indo;</l>
<l>Iam volucrum dulces ullo sine fine querele</l>
<l>Audiri et nocturna silentia rumpere Progne.</l>
<l>Surgit et effusas iusso precone catervas</l>
<l>Congregat ac medio sublimis ab agmine fatur:</l>
<l>"Romani proceres felicia castra secuti,</l>
<l>Victores, quos Hesperie tot pressa per annos</l>
<l>Terra tulit, quos innumeris nunc Africa sentit</l>
<l>Cladibus, extremis iam iam sensura ruinis,</l>
<l>Intentas adhibete aures et corda precanti</l>
<l>Prona duci. Me vera quidem et comperta profari,</l>
<l>Testis ab excelso prospectans Iupiter esto.</l>
<l>Gloria tam longi numquam michi vana laboris</l>
<l>Causa nec imperii fuerit damnosa libido,</l>
<l>Sed patrie pregrandis amor, qui nostra vadosis</l>
<l>Sirtibus Occeanoque alternat castra frementi:</l>
<l>Hoc duce Ripheas nudus transire per Alpes</l>
<l>Non verear, gelidum cum bruma reduxerit annum,</l>
<l>Estivi medio armatus nec in ore Leonis</l>
<l>Ethiopum penetrare latus sitientiaque arva.</l>
<l>Nam michi vel dubii certa est victoria Martis,</l>
<l>Vel mors leta quidem; patrie mea vita salusque,</l>
<l>Non michi debetur: pia debita perdere solvens</l>
<l>Nil videor. Nunc ista tamen quo tendere pergant</l>
<l>Expediam brevibus. Vos me per cunta secuti</l>
<l>Aspera, supremo mentes aptate labori.</l>
<l>Finis adest summumque decus. Michi menia circum</l>
<l>Cingere propositum et seve Carthaginis urbem.</l>
<l>Aut redit is cui cunta uni sua vulnera servat</l>
<l>Perfida gens nostre tantum adversata saluti:</l>
<l>Tum Latio interrupta quies nobisque perennis</l>
<l>Fama venit belli fato querenda supremi.</l>
<l>Aut manet et victum cuntatio sola fatetur,</l>
<l>Indefensa michi, tellus, dabis impia dignum</l>
<l>Supplitium: cesos purgabis sanguine cives.</l>
<l>Rurane barbaricis pedibus calcanda fuerunt</l>
<l>Italie: nobis animos tam iusta negabit</l>
<l>Ultio? Quin etiam, quod vel meminisse molestum est,</l>
<l>Menia nostre urbis Capitoliaque alta minaci</l>
<l>Cominus ille fremens vix lumine viderit uno:</l>
<l>Nos muros spectare suos que causa vetabit?</l>
<l>Non michi si campis veniat Mars ille secundus</l>
<l>Penorum armatus Stigiaque reversus ab unda,</l>
<l>Quatuor atque truces quos pavit in arma leones</l>
<l>Alterno cingant latus ordine, pectora contra</l>
<l>Ferre reformidem: sic me spectata, Quirites,</l>
<l>Vestra monet virtus. At nunc pater inclitus umbris</l>
<l>Occubat infernis, natorumque omnis ad unum</l>
<l>Turba redit: Latius iugulos sic ensis in illos</l>
<l>Fulminat. Iste autem per secula cunta superstes</l>
<l>Quid nisi serus honos et nostre gloria dextre est?</l>
<l>Sit vixisse diu finis sibi fructus honesti!</l>
<l>Hac tandem feriere manu, licet aspera iactes</l>
<l>Prelia et adversa Romanos cuspide fixos.</l>
<l>Gloria prima tamen mortis tibi cognitus auctor</l>
<l>Scipio, et in tumuli scribendum hoc marmore nomen.</l>
<l>Nunc agite, egregiis animos aptate triumphis,</l>
<l>Ultores patrie. Tuque, o decor, inclite, regum,</l>
<l>Massinissa, ingens, - quem nec turbata fatigent</l>
<l>Equora, nec toto descendens Iupiter igne,</l>
<l>Non ferus infesto concurrens numine Mavors -,</l>
<l>Accede et nostris animum sermonibus offer.</l>
<l>Magna tibi hoc bello virtus, multusque deorum</l>
<l>Est favor, agnosco: nunc urbis munera nostre,</l>
<l>Munera pro meritis, fateor, tibi parva, sed arram</l>
<l>Maiorum, michi crede, damus. Viden ecce frementem</l>
<l>Cornipedem letum phaleris auroque superbum?</l>
<l>Nescit ut esse loco! fulgentes respice currus.</l>
<l>Cetera quin etiam que circumferre triumphis</l>
<l>Romani statuere duces: ut iaspide crebra</l>
<l>Texta corona micat! rutilo riget integer auro</l>
<l>En crather: quantoque manum gravis implicat orbe!</l>
<l>En habitus, sacra quo nil conspectius urbe</l>
<l>Noveris. Ipse animis pridem Romana quid esset</l>
<l>Virtus, mortales inter, te nosse fateris:</l>
<l>Quod nescire potes, nulli tam clara solemus</l>
<l>Externo prestare viro; tibi nostra sed uni</l>
<l>Arma habitum titulos nomenque decusque libenti</l>
<l>Mente damus, te participem sociumque licebit</l>
<l>Esse triumphorum, nobis quos nostra pararit</l>
<l>Fortuna. In medio sedes tibi certa Senatu</l>
<l>Semper erit nostro; civis monimenta tenebis</l>
<l>Omnia Romulei; stabilem sociumque et amicum</l>
<l>Teque salutamus regem. Tum tu, optime Leli,</l>
<l>Hanc auro gemmisque gravem gestare coronam</l>
<l>Dignus habe, captosque trahens primumque Siphacem</l>
<l>Maturabis iter. Pelago stat classis aperto</l>
<l>Et placidum spirante fretum substernitur Austro.</l>
<l>At vos, o socii certaminis atque laborum,</l>
<l>Emeritas laudes et premia digna feretis,</l>
<l>Cum nos laurigero Capitolia celsa prementes</l>
<l>Leta videns curru, cum circumfusa faventum</l>
<l>Milia, victorum plausum fremitumque iocosque</l>
<l>Maxima septeno spectabit vertice Roma.</l>
<l>Quem michi fata diem numquam mentita propinquum</l>
<l>Promittunt." Sic fatus erat. Iamque undique magnus</l>
<l>Consurgens letusque fremor pulsabat Olimpum.</l></lg>
<lg><l>Ante omnes meritas grates expendere certant</l>
<l>Rex Leliusque duci. Spesque ingens addita regi</l>
<l>Abstulit antiquas aliamque in viscera curam</l>
<l>Intulit, ut regni posset protendere fines</l>
<l>Pauperis, hostilesque suis adiungere terras;</l>
<l>Quod sperare quidem sors illius atque potentis</l>
<l>Scipiade promissa dabant. Ceu retibus auceps</l>
<l>Aspiciens volucrem subito discedere parvam</l>
<l>Conqueritur, movet exigui spes perdita lucri,</l>
<l>Maior inopina mox et generosior ales</l>
<l>Parte poli tensis si forsitan advolet alis,</l>
<l>Erigitur recipitque animos, spesque ampla futuri</l>
<l>Preteriti meminisse vetat; sic prima secunde</l>
<l>Cura parum solido sub pectore cessit amantis.</l>
<l>Victor amoris amorque libidine victa libido est.</l>
<l>Proxima nox alia transivit ymagine somni:</l>
<l>Non habitus, non incessus, non vultus amice</l>
<l>Ante oculos, non vox iterum exaudita gementis;</l>
<l>At solium atque urbes, at fortibus oppida muris</l>
<l>Fluminaque et montes lati confinia regni.</l></lg>
<lg><l>Iam rubicunda vagos Eoo litore currus</l>
<l>Aptabat ventura dies, Auroraque noctis</l>
<l>Candida pellebat tenebras, cum buccina classem</l>
<l>Excitat et vento tenduntur vela secundo.</l>
<l>Litore iam toto stabat Romana iuventus</l>
<l>Digressu visura suos. Hic verba parenti,</l>
<l>Hic fratri perferre iubet, iubet ille sorori</l>
<l>Hic sociis, multumque rogat: confusus in altum</l>
<l>Clamor it et varie resonant per inania voces.</l>
<l>Lelius in medio conspectus amica salutat</l>
<l>Equora; tum ducibus commendat carbasa ventis,</l>
<l>Atque alacres leto respondent murmure naute.</l></lg>
<lg><l>At mestus mediaque Siphax de puppe reflectens</l>
<l>Lumina supremum patriam visura locosque</l>
<l>In quibus altus erat, tacitus lacrimosa movebat.</l>
<l>Postquam claustra dolor vocisque repagula fervens</l>
<l>Evicit, talem diffudit ad astra querelam:</l>
<l>"Heu tellus adversa deis, heu sidere tristi</l>
<l>Pressa diu tellus! quam nostris attulit arvis</l>
<l>Femina Sidonio fugiens a litore pestem!</l>
<l>Pectoribus nostris animos quos intulit illa</l>
<l>Exul inops mulier metuens atque icta recenti</l>
<l>Vulnere! nempe avidos bellorum et sanguinis atri.</l>
<l>Tutius ut fuerat regnum tenuisse vetustum</l>
<l>Et pacem servasse suam! lato equore gentes</l>
<l>Discrevit Natura duas adversaque fixit</l>
<l>Litora; nos mortem mediis quesivimus undis.</l>
<l>Quid visum est nostris elementa irrumpere damnis</l>
<l>Et vento pelagoque manus inferre tumenti?</l>
<l>Sat nostro precisa nocens a corpore tellus</l>
<l>Hispana et calidis fumans Trinacria venis,</l>
<l>Quid michi nunc vobisque fuit? Sardinia flatu</l>
<l>Pessima pestifero melius latuisse marinis</l>
<l>Eternum potuisset aquis, quo signa furentes</l>
<l>Pertulimus. Puduit spatio requiescere tanto.</l>
<l>Hei michi, non alias sic te, pulcerrima, cernam,</l>
<l>Africa, nec patrii tangent hec lumina colles.</l>
<l>Litus ad invisum ferimur. Locus ille sepulcri.</l>
<l>Quis putet? extremis genitum sub finibus orbis</l>
<l>Itala terra teget. Mediis at vita procellis</l>
<l>Irrequieta fuit: sic tristes litia Parce</l>
<l>Distribuere michi, sic dii statuere superni.</l>
<l>Hi tibi, qui vires animumque dedere superbum</l>
<l>Omnia miscentem, meritas dent solvere penas,</l>
<l>Hanibal, ingentis quoniam michi causa ruine es</l>
<l>Et patrie natus misere tu causa supremi</l>
<l>Prima mali. Patrias utinam iuratus ad aras</l>
<l>Fulmine flagrasses merito! Proh Iupiter, ille</l>
<l>Ille tibi feriendus erat. Nam vindice flamma</l>
<l>Quid iuvat innocuas quercus et saxa ferire?</l>
<l>Heu puer infelix patrie cuntisque tibique!</l>
<l>Tuque deis invise parens, qui dira tulisti</l>
<l>Semina bellorum, natis caruisse nefandis</l>
<l>Quanto erat utilius! genitor sed tristis ad umbras</l>
<l>Ivisti, tantos vetitus spectare furores.</l>
<l>Non licuit cupido mundi satiare cruore</l>
<l>Lumina, non gladios; at post scelerata propago</l>
<l>Hunc fudit, sevo inferias missura parenti.</l>
<l>Tu certe iam digna luis. Sed, pessime rerum,</l>
<l>Quas penas michi, nate, dabis, qui stagna lacusque,</l>
<l>Qui freta, qui fluvios, qui terras sanguine turpas!</l>
<l>Forte ego premoriar, tua nec sinar ultima presens</l>
<l>Cernere supplicia: at Manes penetrare videbo</l>
<l>Agmine cesorum et Furiarum turbine septum.</l>
<l>At, coniunx infida, virum que linquere frustra</l>
<l>Niteris et nostris insultas cladibus, imos</l>
<l>Ad Manes invita preis, solamque videre</l>
<l>Te potero et vultus iterum spectare pudendos.</l>
<l>Litore nam patrio, nisi me mea lumina fallunt,</l>
<l>Immemor ille tui turpissimus errat adulter."</l>
<l>Dixit et in gremium lacrimantia condidit ora.</l>
<l>Illum non scopuli, non horrifer Eurus ab antro</l>
<l>Terruit Eolio, non monstra vagantia ponto,</l>
<l>Devotum mortisque avidum, gelidumque cadaver</l>
<l>Litoribus Libicis transverso turbine reddi</l>
<l>Optantem tacite, tempestatesque vocantem.</l>
<l>Invidus haud aliter tenuis regnator agelli,</l>
<l>Annua cui messis periit spes, optat iniquum</l>
<l>Ver aliis imbresque feros et grandine mixtos</l>
<l>Arboribus frugibusque graves incumbere ventos.</l></lg>
<lg><l>Interea Scipio curarum parte levatus</l>
<l>Carpit iter tumulumque habili munimine cingit,</l>
<l>Quem Tuneta vocant, turresque ibi suggerit altas,</l>
<l>Menia precipiti circumdans lignea vallo.</l>
<l>Iamque in conspectu Carthaginis ampla repente</l>
<l>Castra locat: late fugientibus arva colonis</l>
<l>Vastantur; trepidant subita formidine cives</l>
<l>Obsessi: solamque viam superesse salutis</l>
<l>Absentem revocare ducem clamore fatentur.</l>
<l>Legatos igitur raptim, qui publica fando</l>
<l>Fata ferant, mittunt, revocentque ad prelia tandem</l>
<l>Ultima et extremos patrie sub morte dolores;</l>
<l>Ast alii in Ligurum vallem properante iubentur</l>
<l>Classe vehi atque illis Magonem avertere terris:</l>
<l>Ni redeant, patrie summas instare ruinas.</l>
<l>Ille quidem, quamvis animum gravis ira cruentum</l>
<l>Angeret, adverso quoniam tamen aspera Marte</l>
<l>Vulnera passus erat, metuens inimica supremis</l>
<l>Arma malis, statuit patrie parere vocanti.</l></lg>
<lg><l>Interea, blandis traherent qui tempora verbis,</l>
<l>Ter denos oratores in castra senatu</l>
<l>Penorum ex omni lectos ac ficta loquentes</l>
<l>Romano misere duci: quorum unus ab alto</l>
<l>Pectore suspirans, lacrimis sic incipit ortis:</l>
<l>"Summe ducum, cui cunta parem per accula nullum</l>
<l>Mundus habet prima numerans ab origine retro,</l>
<l>Visceribus patriis que publica vulnera seve</l>
<l>Paucorum fecere manus rabiesque nocentum,</l>
<l>Aspice placatus tandem et miserere, precamur.</l>
<l>Afflictis liceat per te sperare salutem,</l>
<l>Quam cives rapuere feri. Si parcere pulcra est</l>
<l>Ultio, si imperium nobis auxisse receptis</l>
<l>Romanum, quam tantam urbem extinxisse repulsis</l>
<l>Utilius, si victores meminisse vetuste</l>
<l>Prestat amicitie, quam vos presentia tantum</l>
<l>Atque iras pensare novas, ignoscite victis,</l>
<l>Parcite supplicibus, rebus succurrite nostris.</l>
<l>Occidimus: prestate manus, hostemque iacentem</l>
<l>Erigite, et nostro sic insultate pudori:</l>
<l>Optima vincendi species, quando hostis amicus</l>
<l>Fit meritis. Sed pretereo speciosa profari,</l>
<l>Nomen amicitie quoniam fortuna silere</l>
<l>Nostra iubet; satis est miseros optasse salutem</l>
<l>Et veniam petiisse reos. Per sacra Tonantis,</l>
<l>Per vestros, Romane, deos, ignosce paratis</l>
<l>Supplicium penamque peti. Non nostra negarim</l>
<l>Crimina; sed verum liceat, dux sancte, fateri</l>
<l>Te coram: nostro violentus prefuit auctor</l>
<l>Hanibal errori nostrasque cupidine summi</l>
<l>Imperii pavit furias, et velle coegit</l>
<l>Quod sero nunc nolle dolet. Verum ille necesse est</l>
<l>Ut pereat scelerumque ruat cum pondere tandem.</l>
<l>Sic illum sua fata vocant: tu nostra benignus</l>
<l>Respice. Si civem crudelem sensimus hostem,</l>
<l>Tu civis pius esse velis, qui diceris hostis."</l></lg>
<lg><l>Dixit et ante pedes iacuit victoris. At ille</l>
<l>Erigit et vultu respondet pauca severo:</l>
<l>"Non pacis tractator ego, sed victor et ultor</l>
<l>Sum scelerum Libicas, memini, transmissus in oras</l>
<l>Quam michi spem Fortuna ferat, victoria quam sit</l>
<l>Prona michi notum est. Sed me tamen ultima vestri</l>
<l>Fata movent: animum nequeo posuisse benignum.</l>
<l>Mundus ut agnoscat sic nos pia bella movere,</l>
<l>Ut nostro sit pacis amor sub pectore semper,</l>
<l>Parcimus indignis. Has pacis figite leges</l>
<l>Mentibus, et servare fidem condiscite tantis</l>
<l>Cladibus edocti, superosque et sancta vereri</l>
<l>Federa. Bis denas non ultra litore naves</l>
<l>In patrios servate usus; non bella movendi</l>
<l>Ius vobis Populi iniussu; sint prelia nostri</l>
<l>Arbitrii; vestro tellus Hispana subesse</l>
<l>Desinat imperio, vestrisve quiescat ab armis.</l>
<l>Insula nulla, freso quod nos inter iacet et vos,</l>
<l>Non, procul a Libico, vivat sibi libera, Marte;</l>
<l>Vincula captivis turpesque auferte cathenas</l>
<l>Victorum pedibus; stet vobis transfuga nullus,</l>
<l>Nullus in Italia Penorum exercitus ultra</l>
<l>Permaneat, vestrosque duces remeare iubete.</l>
<l>Sique trium spatio pax, consultando dierum</l>
<l>Quos damus, accepta est, legatos mittite Romam:</l>
<l>Sanciat hanc Populus pacem iubeatque Senatus.</l>
<l>Si minus, at saltem paucis siluisse diebus,</l>
<l>Tres liceat noctes per me duxisse quietas."</l>
<l>Dixit. Ad hec Cereris pro tot legionibus addit</l>
<l>Ingentes cumulos atque eris grande tributum.</l></lg>
<lg><l>Illi autem, veluti pacis iam nulla molesta</l>
<l>Conditio foret ac fractis spes nulla sub armis,</l>
<l>Omnia suscipiunt leti populoque reportant;</l>
<l>Isque fremens ficto confirmat pectore pacem.</l>
<l>Haud secus ancipiti periurus navita mortem</l>
<l>Tempestate timens, ubi iam spes nulla relicta est,</l>
<l>Vota deis cumulat pelagi tremulaque tumentem</l>
<l>Neptunum ter voce ciet Thetidisque marine</l>
<l>Numen et iratum compellat Nerea ponto:</l>
<l>Dona dabit templis, omnem feret ille laborem.</l>
<l>Si redeat tranquilla dies portusque videri</l>
<l>Cominus incipiat, sensim mens perfida tuto</l>
<l>Atque inconsulti subeant oblivia voti.</l>
<l>Sic stimulante metu deludunt tempora Peni</l>
<l>Pollicitis, redeat donec ferus Hanibal absens.</l></lg>
<lg><l>Illum tunc vario curarum turbine fessum</l>
<l>Ultimus Italie Brutiorum in monte tenebat</l>
<l>Angulus et ludos Fortune et monstra notantem.</l>
<l>Hunc adeunt iussi, fandique peritior unus</l>
<l>Sic ait: "O Libici decus et spes ultima mundi,</l>
<l>O patrie iam sola salus, miserere tuorum,</l>
<l>Quos fera terribili vexat Fortuna tumultu.</l>
<l>Prospice pendentem mutata fronte ruinam</l>
<l>Fatorum.</l>
<l>Iam tua suppositis arderent menia flammis,</l>
<l>Ni procul absentis prodesset civibus ingens</l>
<l>Fama tui: vereorque, miser! ne dum equore lato</l>
<l>Huc ferimur, patriis errent incendia tectis.</l>
<l>Namque sub extremum subitosque minantia casus</l>
<l>Liquimus. Imperio atque urbi succurre trementi,</l>
<l>Que revocat fidumque sibi trans equora nomen</l>
<l>Invocat ore pio. Tu vel te redde precanti,</l>
<l>Vel causam te te nostre fateare ruine.</l>
<l>Iamque tuus Libicis, nisi me presagia fallunt,</l>
<l>Litoribus reducem frater super equora classem</l>
<l>Alligat. At frustra fratrum modo turba paterque</l>
<l>Martius ethereas rediens invictus ad auras</l>
<l>Auxilium ferat afflictis. Non ira deorum</l>
<l>Tam lenis, aut tali nent stamina pollice dure</l>
<l>Parcarum nunc nostra manus. Tibi credita soli</l>
<l>Vita salus decus et miseri sunt omnia regni."</l>
<l>Dixit et invicte lacrimans dedit oscula dextre.</l></lg>
<lg><l>Ille perorantem querulo cum murmure semper</l>
<l>Audierat frendensque manus compresserat et se</l>
<l>Torserat, haud aliter quam carmina noxia serpens</l>
<l>Et magicum murmur cursumque vetantia verba</l>
<l>Quando audit, rauco violentus sibilat ore</l>
<l>Et sese in nodos sinuoso corpore versat.</l>
<l>Sepe manu frontem percusserat udaque celo</l>
<l>Sepe supercilia extulerat, sepe agmina, rerum</l>
<l>Conscia tam multarum, oculo conspexerat atro.</l>
<l>Tandem mestus ait: "Fatum Carthaginis olim</l>
<l>Agnovi generisque mei, fraternaque cervix</l>
<l>Admonuit quid seva michi Fortuna parasset.</l>
<l>Nunc tamen ante oculos iam fata novissima nostre</l>
<l>Urbis et obscenas videor spectare ruinas.</l>
<l>Heu michi, Carthago, dulcis Carthago! quis et te</l>
<l>Et me et tot nostros Latia de gente triumphos</l>
<l>Perdidit? at tacite multos iam sensimus hostes.</l>
<l>Nam revocare fuit, quotiens stipendia mitti</l>
<l>Est vetitum, bello exhaustas quotiensque cohortes</l>
<l>Impleri. Ast odium nunc eminet, atque in aperto</l>
<l>Res agitur: retrahunt, et me parere recesse est.</l>
<l>Parebo invitus. Sibi non hinc arroget hostis</l>
<l>Externus. Non me, totiens pessundata, vincis,</l>
<l>Roma, nec Ausonio conspirans robore tellus.</l>
<l>Me cives vicere mei, Latioque meorum</l>
<l>Invidia atque dolus pellunt, non Martia virtus:</l>
<l>Nec modo inhoneste poterit tam maximus ille</l>
<l>Insultare fuge Scipio, quam perfidus Hanno</l>
<l>Consiliumque secuta suum plebs ceca senatus.</l>
<l>Ille meas invisus opes famamque domumque</l>
<l>Vertere non aliter poterat quam publica nostris</l>
<l>Damna simul miscens: populi me mole ruentis</l>
<l>Opprimet atque una convolvet cunta ruina,</l>
<l>Hostis Penorum et Romani sanguinis ultor."</l></lg>
<lg><l>Talia fervebat rabidus nimioque dolore</l>
<l>Insanus, ceu lesus aper, cui spumea mento</l>
<l>Fex riget et duro horrentes stant pectore sete.</l>
<l>Italie procul extremo sedet, inclita quondam,</l>
<l>Urbs Crotho: pauper claro cognomine portus,</l>
<l>Matutina videns redeuntis lumina Phebi.</l>
<l>Picturis hic egregiis ditissima templa</l>
<l>Iunonis fuerant, Graia que nobilis arte</l>
<l>Zeusis adornarat, nimia dederatque per orbem</l>
<l>Religione coli. Nitidas hinc quinque severe</l>
<l>Stabat ymago dee nudasque imitata puellas</l>
<l>Et forme decerptus honos, quam corpore in ullo</l>
<l>Se reperire simul quia desperaverat autor,</l>
<l>Abstulit a multis speciemque redegit in unam.</l>
<l>Hoc instructa fuge iam pridem atque abdita portu</l>
<l>Punica classis erat, quoniam variantia fata</l>
<l>Militie tantus fortunarumque magister</l>
<l>Viderat ante diu steteratque paratus ad omnes</l>
<l>Eventus. Igitur raptis legionibus huc se</l>
<l>Contulit iratus mundo superisque sibique;</l>
<l>Italico nec adhuc mens exatiata cruore</l>
<l>Seva viri ad manes suprema piacula mittit.</l>
<l>Heu miseranda acies miserorum et magna virorum,</l>
<l>Quo tua te fortuna tulit! formidine postquam</l>
<l>Frustra animos tentasse videt, si castra cruenta</l>
<l>Forte sequi et profugam vellent conscendere classem,</l>
<l>Sevus inhumana confestim excanduit ira</l>
<l>Longevamque senum, teneram iuvenumque catervam,</l>
<l>Tale nichil veritam, nudam fragilemque et inermem,</l>
<l>Que pellente metu tutis successerat aris,</l>
<l>Obtruncat: calido complentur sanguine templa,</l>
<l>Et fremitu tectum omne sonat. Sic ille profanus</l>
<l>Commaculatque sacros postes iurandaque Penis</l>
<l>Iunonis simulacra sue vultusque deorum</l>
<l>Terrificos: gemitu ingenti domus ampia remugit.</l></lg>
<lg><l>Hec sacra contentus diis persolvisse marinis,</l>
<l>Dux ferus et celi contemptor maximus alti,</l>
<l>Conscendit puppim victor funemque cruentum</l>
<l>Solvit et Italie flens dulcia deserit arva.</l>
<l>Quam tacitus lacrimansque retro multumque diuque</l>
<l>Prospiciens pelago ex alto quatiensque minantis</l>
<l>More caput frontemque plicis maioribus implens,</l>
<l>Murmure terribili sic tandem turbidus inquit:</l>
<l>"Italia, Italia, et rerum caput, aspera Roma,</l>
<l>Quenam vos nostris facilis fortuna repente</l>
<l>Faucibus eripuit? tu quisquis es ille, deorum</l>
<l>Maxime, et in nostros nimis importune labores,</l>
<l>Quid michi parta diu momento temporis aufers?</l>
<l>Iupiter, Ausonii defensor perfide mundi,</l>
<l>Quis tibi nostra dedit tot clara decora sub uno</l>
<l>Vertere posse die? Cur non Cannensia mecum</l>
<l>Prelia tentabas, si tanta libido nocendi est?</l>
<l>Venisses utinam mediis tunc obvius armis</l>
<l>Armassetque suo se fulmine dextra Tonantis:</l>
<l>Mulciber, Ethnea calibem fornace recoctum</l>
<l>Cuspide densasses in vulnera nostra trisulca:</l>
<l>Hinc succincta Iovi clipeum sua nata dedisset,</l>
<l>Palladiaque pater texisset Gorgone pectus</l>
<l>Atque utrumque latus stipassent vana deorum</l>
<l>Numina; torsisses medio, Mars, pulvere currum:</l>
<l>Mortibus ipse gravem vacuasses, Phebe, pharetram,</l>
<l>Monstrificumque gerens adversa per agmina robur</l>
<l>Alcides genitorem arvis tutasset in illis!</l>
<l>Vicisset fortuna deos ibi nostra Iovemque.</l>
<l>O michi care comes, consultor fide Bomilcar,</l>
<l>Cannensi cur sancta die tua lussa reliqui?</l>
<l>Cur michi non armis durato interque labores</l>
<l>Tantum animi fuerit quantum iuvenilibus annis</l>
<l>Scipiade fuit indomito, qui morte sub ipsa</l>
<l>Audeat Italie nostros invadere muros?</l>
<l>Victor ego extimui victas perrumpere portas.</l>
<l>Quis vetuit Romam raptim petiisse cruento</l>
<l>Agmine? quis pactam potuit michi tollere cenam?</l>
<l>Iupiter ipse dolis, non vi, qui nostra futuri</l>
<l>Pectora ceca tulit: quod si tunc ista remota</l>
<l>Tempora Fatorum licuisset cernere nube,</l>
<l>Non quicquid celo et pelago terreque deorum est,</l>
<l>Non genus omne hominum nostros avertere cursus</l>
<l>Hinc poterat. Spes nostra quidem et fiducia tanta</l>
<l>Murus, Roma, fuit tibi nunc: discrimine in illo</l>
<l>Nil acies, nil arma tibi, nil menia, nil arx,</l>
<l>Sed nostre valuere more. Proh sanguine quanto</l>
<l>Undassent maria et Tirreni litoris estus!</l>
<l>Quot, Tyberis, rutilo trusisses gurgite in altum</l>
<l>Corpora! quot currus, quot nobilis arma senatus</l>
<l>Aurea, quot flammis ultricibus obruta tecta</l>
<l>Spectassem vulgique una sub strage cadentis</l>
<l>Milia quot, specula longe metuendus ab alta!</l>
<l>Quas voces, quos accentus, que murmura plebis</l>
<l>Auribus audissem lirici michi carminis instar!</l>
<l>Nec tamen armorum, cepti nec penitet: urbis</l>
<l>Menia conspexi armatus latebrisque coegi</l>
<l>Tot claros latitare duces. Iam nempe notare</l>
<l>Fulminibus nimbisque tuam tunc, Iupiter, iram,</l>
<l>Si mens sana foret, poteram. Quid mixta colore</l>
<l>Flumina sanguineo referam, tempusque sub unum</l>
<l>Ticinumque vadis tepidum Trebiamque rubentem,</l>
<l>Montibus adversis genitos tractuque viarum</l>
<l>Coniunctos, testes nostrarum in secula rerum,</l>
<l>Quos Padus Adriacum descendens traxit in equor?</l>
<l>Quid Trasimeni memorem sub gurgite lascas?</l>
<l>Sanguine pinguescunt Italo. Satis ampla relatu</l>
<l>Gessimus: Ausoniis annalibus Hanibal ingens</l>
<l>Nomen erit, Latiis numquam delebile fastis</l>
<l>Hanibal. Exiguo restabat summa labore</l>
<l>Fama; sed invidit patrie dux maximus Hanno;</l>
<l>Invidere dei sontes." Sic tristis abibat</l>
<l>Hanibal et quarto linquebat litora lustro,</l>
<l>Italie possessa gemens; nec tristior unquam</l>
<l>Vel patriam quisquam vel dulces liquit amicos,</l>
<l>Quam patriam petit ille suam: sibi nempe videri</l>
<l>Exul, ab hostili iussus regione reverti.</l></lg>
<lg><l>Mestior has inter curas serasque querelas</l>
<l>Subtrahitur sensim terris. Iamque equore currus</l>
<l>Phebus anhelantes radians condebat Hibero.</l>
<l>Inde vie spatium noxque addita litoris omnem</l>
<l>Abstulit aspectum. Tum dux concussa quieti</l>
<l>Membra dedit dubie; certamque obversus ad Arthon</l>
<l>Classis agens curas et sidera nota magister,</l>
<l>Solicitat nautas quibus est custodia puppis</l>
<l>Magnetis ferrique vias spectare sequacis</l>
<l>Et simul insomnem studio traducere noctem.</l>
<l>Litora classifragis linquunt famosa procellis</l>
<l>Atque altum tenuisse iuvat. Tum lintea prosper</l>
<l>Fert Aquilo et flatu pellit distenta secundo.</l>
<l>Vix dum pulcra dies pelago surgebat et astra</l>
<l>Undique vicinum fugiebant languida solem,</l>
<l>Cum dextra Italice transmisso pollice plante,</l>
<l>Hic ubi rauca vetant iterum concurrere colles</l>
<l>Equora disiectos, procul exaudita pavorem</l>
<l>Scilla rapax nautis atque irrequieta Caribdis</l>
<l>Incutit ancipitem. Sed conscia turba pericli</l>
<l>Leva secant maria et Phebi flectuntur ad ortus.</l>
<l>Iam prope conspicitur fumosi verticis Ethna</l>
<l>Sulfureis innixa vadis olimque Ciclopum</l>
<l>Terra ferax, at nunc trucibus domus apta tyrannis.</l>
<l>Iam Syracusanus famoso litore portus</l>
<l>Apparet, sulcantque fretum, quo bella gerentes</l>
<l>Tam longe a patria, Furiis urgentibus, olim</l>
<l>Argolice periere rates. Dux ipse coactus,</l>
<l>Menia prospectans casum testata recentem,</l>
<l>Marcelli meminisse sui, cui victa triumphum</l>
<l>Illa dedere, prius diro quam proditus astu</l>
<l>Oppeteret. Surgunt longe convexa Pachyni.</l>
<l>Que dum pulsa legit ventis et remige classis,</l>
<l>Solque diesque ruunt; verum - sic Fata iubebant -</l>
<l>Nocte secant fluctus medios ac litora linquunt</l>
<l>Trinacrie pelagique via breviore feruntur.</l></lg>
<lg><l>Lenta per ambiguam fulgebat Cinthia noctem</l>
<l>Et cecis radiabat aquis. Dux pervigil alta</l>
<l>Puppe sedens medius, casus venturaque versat</l>
<l>Prelia et eventus dubios finemque latentem.</l>
<l>Talia volventem de circumstantibus unus</l>
<l>Compellat: "Si digna peto, dux maxime, nobis</l>
<l>Exoptate diu, que stet sententia rerum</l>
<l>Nunc animo tibi, nosse velim: ne sperne precantem.</l>
<l>Legatus tibi sum patrie transmissus ab ipsa</l>
<l>Atque urbis pars una tue. Te fessa tuumque</l>
<l>Expectat reditum. Numquid, cum litora tanges</l>
<l>Punica, confestim patulo confligere campo</l>
<l>Atque manum conferre voles? An menia primum</l>
<l>Intrabis, patrie spes erecturus in arma?</l>
<l>An alia fortasse via meliora tuenti</l>
<l>Consilia apparent? quem nostro Fata labori</l>
<l>Impositura modum reris, quemve affore finem?"</l>
<l>Ille autem: "Quis certa deus sub turbine tanto</l>
<l>Consilia expediat? quis det meliora tenere?</l>
<l>Ibimus in patriam, quoniam sic imperat Hanno.</l>
<l>Forsitan et dulces muros prius ipse subibo</l>
<l>Quam Fatum tentare velim, viresque meorum</l>
<l>Spesque animosque prius vultusque habitusque videbo.</l>
<l>Sin autem mediis iuvenis Romanus in arvis</l>
<l>Occurrat, pugnare michi sententia fixa est</l>
<l>Atque omnem potius successum sponte subire</l>
<l>Quem deus et Fortuna dabunt." Hic turbidus ille</l>
<l>Conticuit. Senior iuxta, cui flectere clavum</l>
<l>Ars erat, annosam tollens ad sidera frontem</l>
<l>Mox freta lata tuens, "Veniam te, Iupiter," inquit</l>
<l>"Neptunumque patrem atque omnia numina supplex</l>
<l>Deprecor, infandas Libie prohibete ruinas</l>
<l>Atgue omen prohibete malum. Michi multa videre</l>
<l>Vita dedit longos huc continuata per annosi;</l>
<l>Nunc tremor invadit mentem timidumque senectus</l>
<l>Efficit. Heu quanto stetimus discrimina contra</l>
<l>Hostiles acies tunc, cum Romana paventem</l>
<l>Castra pererrabant Libiam et Carthaginis ampie</l>
<l>Menia pulsabant. Tum dux erat optimus illis</l>
<l>Regulus, eximio cui sic Fortuna favere</l>
<l>Blanda videbatur, nichil ut sperare liceret</l>
<l>Afflictis. Quantum tandem - stat Bagrada facti</l>
<l>Testis adhuc - quantum frustra serpentis amice</l>
<l>Sensimus auxilium! Latiis namque illa sagittis</l>
<l>Obruitur transfixa fera, et sub grandine multa</l>
<l>Telorum compressa perit - vix iugera campi</l>
<l>Quatuor excipiunt immani mole iacentem -.</l>
<l>Vix tandem tot victa malis Fortuna, remoto</l>
<l>Oportuna quidem non dignis mittit ab orbe</l>
<l>Auxilia: ipsa ducem fida Lacedemone mittit</l>
<l>Grecia. Magnificos videor michi cernere vultus</l>
<l>Xantippi moresque graves librataque verba,</l>
<l>Te quotiens, Hanibal, video, quotiensque loquentem</l>
<l>Audio. Tu vixdum in lucem tunc editus infans.</l>
<l>Sed quid cunta sequor? victores vincere nobis</l>
<l>Contigit arte ducis sola, Romanaque castra</l>
<l>Romanasque acies Romanaque signa ducemque</l>
<l>Fudimus, et nostras subiit dux ipse cathenas.</l>
<l>Hei michi, quid referam? quid me meminisse coegit,</l>
<l>Hanibal, hoc pelagus? namque hic, nisi noctis opace</l>
<l>Inditiis fallor, Xantippum seva sub undis,</l>
<l>Et reditum in patriam mentita et perfida classis,</l>
<l>Demersit. Videor corpus spectare natantis</l>
<l>Equore tam vasto et vix brachia fessa moventis.</l>
<l>Dii, que monstra, boni! que mens ingrata nocentum!</l>
<l>Quid voluere sibi? solum qui causa salutis</l>
<l>His fuerat, tali unanimes absumere morte!</l>
<l>Remigis implebam partes, illumque cadentem</l>
<l>Et vidi et dolui et presagia tristia finxi</l>
<l>Ipse michi. Vereor summum narrare dolorem</l>
<l>Qui sequitur; sed digna fuit vindicta deorum.</l>
<l>Hac equidem paucos post annos forte tenebat</l>
<l>Impia classis iter, nec longe a finibus istis</l>
<l>Incidit in classem Latiam: nempe ipse tremendam</l>
<l>Nostrorum stragem, totoque incendia ponto,</l>
<l>Et volitare trabes, et mixta cadavere vivis</l>
<l>Corporibus, circumque atro freta tincta cruore,</l>
<l>Et victas puppes remosque et sparsa per undas</l>
<l>Carbasa, naufragium horrendum, fractosque rudentes,</l>
<l>Vulnera crebra nimis mortesque et in equore luctum</l>
<l>Confusum, tristesque sonos trepidumque tumultum,</l>
<l>Prelia Tartareis Hereboque similima vidi.</l>
<l>Dii michi non aliter faveant, nisi semper ab undis,</l>
<l>Donec feda fuit strages, fera bella cientem</l>
<l>Xantippum relevare oculos atque ora videbam,</l>
<l>Subdentemque faces ratibus flammasque per equor</l>
<l>Fundentem, et celo gladios ac tela pluentem.</l>
<l>Nec prius ex oculis abiit, quam classis in omne</l>
<l>Dissiluit pelagus, Siculi quod litoris unum</l>
<l>Sardinieque latus mediis disterminat undis.</l>
<l>Libertas equidem Xantippo vindice nobis</l>
<l>Tunc periit: tandemque, precor, trux ira quiescat!</l>
<l>Molliat ille animos: uni satis ultio tanta</l>
<l>Una sit offense. Sed nunc antiqua recordor,</l>
<l>Nam locus admonuit, scelus et vindicta quod isto</l>
<l>Contigit in pelago." Sic questus vertitur inde</l>
<l>Ad levam, medioque retro procul equore Malta</l>
<l>Ante, sed ad dextram Lilibeia litora fervent,</l>
<l>Occultantque sinu Frigii monumenta sepulcri.</l>
<l>Sic longam alterno noctem sermone levabant,</l>
<l>Et veterum memores, iam tunc ventura timebant.</l>
<l>Anxia tum tenui succumbunt tempora somno,</l>
<l>Et novus Eoo consurgens Eurus ab axe</l>
<l>Lintea complebat facili crepitantia pulsu.</l></lg>
<lg><l>Lelius hec inter perducto rege revertens</l>
<l>Accelerabat iter; namque illum cara trahebant</l>
<l>Iussa ducis profugusque hostis, multumque timebat</l>
<l>Ne sine se fortasse dies foret ultima belli</l>
<l>Expectata sibi semper, cum fama repente</l>
<l>Incidit, hostiles pacem veniamque precantes</l>
<l>Affore legatos. Igitur revocante Senatu</l>
<l>Lelius ipse domum repetit. Sic dulcia care</l>
<l>Limina cum peteret iuvenis malesanus amice,</l>
<l>Si pater aut genitrix retrahat, vestigia flectit</l>
<l>Lenta dolens pactamque timens amittere noctem.</l></lg>
<lg><l>Fulvius expositos Baiano in litore Romam</l>
<l>Perduxit, comitem quem dederat ipse profectis</l>
<l>Scipio; sed muros vetitis intrare vetusto</l>
<l>Consilium de more datur. Stat proxima portis</l>
<l>Bellone sacrata domus, quo tota Senatus</l>
<l>Turba verenda coit, simul et quos miserat hostis</l>
<l>Conveniunt. Hi multa palam quia falsa citatis</l>
<l>Asseruere deis, ira graviore Senatus</l>
<l>Accendere animos; pacemque et fedus avitum</l>
<l>Poscentes meruere odium: violata negare</l>
<l>Publica pacta quidem, causamque inferre malorum</l>
<l>Hanibali, cuntosque alios absolvere culpa.</l>
<l>Cepit ad hec varium murmur; tum concitus unus</l>
<l>Ex Patribus: "Quoniam pacem petiistis avitam,</l>
<l>Dicite" ait "veteris fuerint que federa pacis."</l>
<l>Omnibus etatis clipeus fuit: illa vetusta;</l>
<l>Se iuvenes, neque tot retro meminisse per annos.</l>
<l>Punica sic patuit fraus et frustrantia tempus</l>
<l>Verba parum latuere Patres. Excedere templo</l>
<l>Iussi, abeunt. In tres scissa est sententia partes,</l>
<l>Principibus queque usa suis, quarum una reversis</l>
<l>Consulibus - nam forte aberant -, que summa potestas,</l>
<l>Responsi servabat onus; dignumque movebat</l>
<l>Maiestate decus Latia, Liviusque morandi</l>
<l>Autor erat reditus. At contra intacta Metellus</l>
<l>Federa Romano, fuerat qui causa petendi,</l>
<l>Cunta referre duci, nosset quique omnia solus.</l>
<l>Illa sed asperior sententia visa Levini</l>
<l>Optima, que muris pellendos censuit hostes</l>
<l>Exploratores.</l>
<l>Sic sine pace retro redeunt, sine federe raptim</l>
<l>Et sine responso. Custodia litus ad usque</l>
<l>Mittitur Ausonie, ne quoquam flectere cursum,</l>
<l>Neu fraudis moliri aliquid per Punica possint</l>
<l>Ingenia, atque artes nati exercere paternas.</l>
<l>Fulvius ipse etiam Leliusque in castra iubentur</l>
<l>Hec patrie mandata duci non lenta referre:</l>
<l>Pergat qua cepit primordiaque alta sequatur</l>
<l>Fortunamque deosque suos, neu pacis in umbra</l>
<l>Destituat ceptumve sinat lentescere bellum.</l></lg>
<lg><l>Fecerat interea pacis spes blanda sequestre</l>
<l>Ut terris securus iter pelagoque viator</l>
<l>Carperet intrepidique errarent equore naute.</l>
<l>Hac spe igitur Romana ingens a litore classis</l>
<l>Arma ferens, homines vacuisque cibaria castris</l>
<l>Solverat et gemino sulcabat cerula cursu.</l>
<l>Namque alias Calaris puppes Aquilone secundo,</l>
<l>Flatibus adversis alias Lilibeus onustas</l>
<l>Miserat. Has pelago tempestas corripit alto</l>
<l>Dispergitque vagas scopulisque allidit et undis;</l>
<l>Pars pelago submersa perit, pars litus iniquum</l>
<l>Victa petit, secura hostis metuensque procelle.</l>
<l>Omnia tunc poterat celso de vertice Birse</l>
<l>Cernere fedifragum et promptum ad periuria vulgus.</l>
<l>Ergo oritur subitus per menia lata tumultus</l>
<l>Inque forum coeunt. Pauci quibus esset honesti</l>
<l>Cura fidesque opibus potior potiorque rapinis,</l>
<l>Pactorum et totiens votis precibusque petite</l>
<l>Pacis ab Italia vulgus meminisse iubebant.</l>
<l>Ast odiis alii cecaque cupidine prede</l>
<l>Flagrantes raptim arma fremunt interque tumultum,</l>
<l>Ut solet, a multis melior sententia victa est.</l>
<l>Conscendunt avidi naves. Gisgonius illis</l>
<l>Hasdrubal eligitur sceleris dux, isque repente</l>
<l>Egreditur portu sparsasque per equora puppes</l>
<l>Desertasque fuga nautarum invadit: at ille</l>
<l>Fluctibus hinc, illinc inopini fraudibus hostis</l>
<l>Vincuntur facile; paucas maris abstulit estus</l>
<l>Demersitque alias; plures rapuere nefandi</l>
<l>Predones. Medias Octavius ipse procellas</l>
<l>Dux secuit classis ter denis puppibus, ac se</l>
<l>Remige defesso sub tuto condidit antro</l>
<l>Montis Apollinei vento iactatus et estu.</l></lg>
<lg><l>Scipio tam fede concussus ymagine Fraudis,</l>
<l>Quamquam animos Fortuna dabat Virtusque laborum</l>
<l>Contemptrix, nocuam iustis tamen ille querelis</l>
<l>Tres oratores oneratos mittit in urbem.</l>
<l>Impetus hos vulgi ferus excipit, atraque circum</l>
<l>Tempestas lapidum exoritur: fremit impia turba</l>
<l>Intentatque manus, et ni reverentia summi</l>
<l>Forte magistratus intervenisset, in illo</l>
<l>Iura die humani generis calcata fuissent</l>
<l>Cede truci. Trepidi tandem per iurgia et hostes</l>
<l>Presidiis fulti exiguis, ad litora pauci</l>
<l>Vix penetrant repetuntque ratem. Iam tuta videri</l>
<l>Puppis ab incursu poterat, iam castra suorum</l>
<l>Cernebant, subito cum tres a litore naves</l>
<l>Erumpunt ex insidiis. Non partibus equis</l>
<l>Pugna oritur: castris litus Romana relictis</l>
<l>Agmina in extremum coeunt, clamore vel armis</l>
<l>Succursura suis. At quis succursus in armis?</l>
<l>Unda vetabat iter. Sed enim conspecta quorum</l>
<l>Signa dabant animos: tandem Romana sagittis</l>
<l>Missilibus vacuata ratis conversa maligne</l>
<l>Subtrahitur pugne versis ad litora remis;</l>
<l>Ac nisu valido terris allisa fatiscit</l>
<l>Ipsa quidem, sed vectores tellure petita</l>
<l>Exposuit, cursus et spem frustrata sequentum.</l>
<l>Sic lupus invento procul a custodibus agno</l>
<l>Irruit et dentes acuit rabiemque famemque;</l>
<l>Si fuga tunc trepidum rapiat de faucibus hostem,</l>
<l>Insequitur mordetque animis et devorat auras,</l>
<l>Donec ad ignotas caulas et ovilia ventum est;</l>
<l>Tum retrahit cursum: terret locus ipse canumque</l>
<l>Latratus viridique sedens super aggere pastor.</l></lg>
<lg><l>Talia dum Peni peragunt, non leta ferentes</l>
<l>Romulea revehit legatos missus ab urbe</l>
<l>Lelius et pavidos Latiis succedere castris</l>
<l>Imperat. Agnovit Scipio, nec terna sub uno</l>
<l>Tempore flagitia aut triplex infuria mitem</l>
<l>Excussere animum. Legatos namque benigne</l>
<l>Alloquitur: "Quamquam primum sint federa vobis</l>
<l>Et superum despecta fides, iusque omne quod usquam est,</l>
<l>Non tamen a nobis modo premia digna feretis</l>
<l>Perfidie. Veniet fraudes que vindicet omnes</l>
<l>Una dies. Nil indignum seu moribus in vos</l>
<l>Ipse meis faciam, seu maiestate meorum,</l>
<l>Nec vestram sequar ipse fidem. Discedite tuti,</l>
<l>Mitius armatos inter sub tempore belli</l>
<l>Romanos habiti, quam nos sub pacis amictu</l>
<l>Vos inter."</l>
<l>.........................................</l>
<l>Viribus ipse animisque ingens in tempore bellum</l>
<l>Fervidus instaurat. Libie status ipse paventis</l>
<l>Tunc erat; Italia sed iam dux iussus uterque</l>
<l>Cesserat, et varia quamvis regione profectas</l>
<l>Equoris, ac patrie fraternas tempore eodem</l>
<l>Adventare acies passim iam Fama ferebat.</l></lg>
<lg><l>Iamque Mago Ianue solvens a litore classem</l>
<l>Alite non fausta pelago se saucius alto</l>
<l>Crediderat, patriam petiturus tramite recto,</l>
<l>Si Fortuna sinat. Sensim turgescere colles</l>
<l>Cedriferi - nulli cedens hic saltibus ora -</l>
<l>Incipiunt, rareque virent per litora palme.</l>
<l>Hinc Delphinus adest luco contectus aprico,</l>
<l>Obice qui montis violentos protinus Austros</l>
<l>Reicit, immotaque silens statione quiescit.</l>
<l>Parte alia sinuosa patent convexa Siestri.</l>
<l>Hinc solis vineta oculo lustrata benigno</l>
<l>Et Baccho dilecta nimis montemque Rubentem</l>
<l>Et fuga prospectant Cornelia, palmite late</l>
<l>Inclita mellifluo, quibus haud collesque Falernos</l>
<l>Laudatamque licet Meroen cessisse pudebit.</l>
<l>Tunc, seu pigra situ, nulli seu nota poete</l>
<l>Illa fuit tellus, iacuit sine carmine sacro,</l>
<l>Hoc michi nunc cantanda loco. Sulcantibus equor</l>
<l>Insula iam Venerique placens a litore portus</l>
<l>Exoritur, contraque sedet fortissimus Erix</l>
<l>Ausonius, Sicule retinens cognomina ripe.</l>
<l>Collibus his ipsam perhibent habitare Minervam</l>
<l>Spernentem patrias olei dulcedine Athenas.</l>
<l>Exoritur Corvique caput, tumefactaque circum</l>
<l>Dissiliunt maria et saxis fremit unda vadosis:</l>
<l>Cognitus in medio nautis dorsoque nigranti</l>
<l>Arduus assurgit scopulus, cui proxima rupes</l>
<l>Candidior late Phebo feriente refulget.</l>
<l>Post in secessu curvo maris ostia Macre</l>
<l>Cernuntur rapidi stantisque palatia Lune,</l>
<l>Labitur et placidis frangens mare fluctibus Arnus.</l>
<l>Hunc supra in ripis sedet urbs pulcerrima Pise.</l>
<l>Hanc oculis digitisque notant, propiusque patescunt</l>
<l>Etrurieque latus spatioque brevissima Gorgon</l>
<l>Ilvaque nobilior rigidisque Capraria saxis</l>
<l>Insula; tum niveo predives marmore retro</l>
<l>Linquitur ad levam Gilium, vicinaque contra</l>
<l>Stant iuga de gemino nomen sortita metallo:</l>
<l>Plumbeus hic vertex, illa est Argentea rupes.</l>
<l>Nec procul Herculei devexo monte recessus</l>
<l>Et Thelamonis opus nautisque infestior equo</l>
<l>Parvus aquis propriis violenti gurgitis Umbro.</l>
<l>Dextra sed a tergo ventosi frondea tractus</l>
<l>Corsica restabat. Iamque hinc Sardinia longe</l>
<l>Tabificos aperit colles, hinc aurea Roma</l>
<l>Inque procelloso Tybridis stant litore fauces.</l></lg>
<lg><l>Hic postquam medio iuvenis stetit equore Penus,</l>
<l>Vulneris increscens dolor et vicinia dure</l>
<l>Mortis agens stimulis ardentibus urget hanelum.</l>
<l>Ille videns propius supremi temporis horam,</l>
<l>Incipit: "Heu qualis fortune terminus alte est!</l>
<l>Quam letis mens ceca bonis! furor ecce potentum</l>
<l>Precipiti gaudere loco. Status iste procellis</l>
<l>Subiacet innumeris et finis ad alta levatis</l>
<l>Est ruere. Heu tremulum magnorum culmen honorum,</l>
<l>Spesque hominum fallax et inanis gloria fictis</l>
<l>Illita blanditiis! heu vita incerta labori</l>
<l>Dedita perpetuo, semperque heu certa nec umquam</l>
<l>Sat mortis provisa dies! heu sortis inique</l>
<l>Natus homo in terris! animalia cunta quiescunt;</l>
<l>Irrequietus homo, perque omnes anxius annos</l>
<l>Ad mortem festinat iter. Mors, optima rerum,</l>
<l>Tu retegis sola errores, et somnia vite</l>
<l>Discutis exacte. Video nunc quanta paravi,</l>
<l>Ha miser, in cassum, subii quot sponte labores.</l>
<l>Quos licuit transire michi. Moriturus ad astra</l>
<l>Scandere querit homo, sed Mors docet omnia quo sint</l>
<l>Nostra loco. Latio quid profuit arma potenti,</l>
<l>Quid tectis inferre faces? quid federa mundi</l>
<l>Turbare atque urbes tristi miscere tumultu?</l>
<l>Aurea marmoreis quidve alta paratia muris</l>
<l>Erexisse iuvat, postquam sic sidere levo</l>
<l>In pelago periturus eram? Carissime frater,</l>
<l>Quanta paras animis? heu fati ignarus acerbi</l>
<l>Ignarusque mei!" Dixit; tum liber in auras</l>
<l>Spiritus egreditur, spatiis unde altior equis</l>
<l>Despiceret Romam simul et Carthaginis urbem,</l>
<l>Ante diem felix abiens, ne summa videret</l>
<l>Excidia et claris quod restat dedecus armis</l>
<l>Fraternosque suosque simul patrieque dolores.</l>
</lg></div1>
<div1><head>VII</head>

<lg><l>Nescius extincti iuvenis ferus Hanibal instans</l>
<l>Bellum animo et varios agitans sub pectore casus,</l>
<l>Fraternam sperabat opem, iamque affore classem</l>
<l>Illius ac dulces cupide sibi fingere vultus,</l>
<l>Fingere colloquia et Latiis quid passus in arvis</l>
<l>Audire et proprios fratri narrare labores,</l>
<l>Inque sibi infestos ulcisci in tempore cives,</l>
<l>Hannonem ante alios. Acies dum mente frequenter</l>
<l>Instruit atque equitum circumdat cornua, semper</l>
<l>Germanum armavit primaque in fronte locavit.</l>
<l>Spem quoque non nunquam mens immoderata vetustam</l>
<l>Rettulit imperii: caro tunc grandia fratri</l>
<l>Italiamque dedit partem, regemque vocavit;</l>
<l>Atque supervacuis ignarus pectora veri</l>
<l>Implicuit curis. Volucris velut anxia nido</l>
<l>Pabula dum cumulet, memori torquetur amore</l>
<l>Assiduoque fremit studio et suspenditur alis,</l>
<l>Cui tamen interea generis spem forte malignus</l>
<l>Abstulerit natos atque incunabula pastor.</l>
<l>Non procul Hanibalis distabat cursus ab Afro</l>
<l>Litore, cum iussus raptim fastigia mali</l>
<l>Navita conscendit, quam classis prenderet oram</l>
<l>Visurus; summoque sedens in vertice ligni</l>
<l>"Diruta" respondit "spectamus saxa sepulcri;</l>
<l>Huc recto impellens fert ventus tramite proram."</l>
<l>Tristior augurio "Clavum rege, carbasa volve!</l>
<l>Flecte viam cursumque alio melioribus" inquit</l>
<l>"Auspiciis detorque meum." Tum iussa magistri</l>
<l>Expediunt, ac versa vadis ad proxima Leptis</l>
<l>Litora solicito pervenit remige classis.</l></lg>
<lg><l>Qui status interea Romanis esset in oris</l>
<l>Quive foret Libicis, que spes, qui terror utrimque</l>
<l>Volveret alterno fluitantes turbine mentes,</l>
<l>Dictu difficile est. Quotiens ingentia duri</l>
<l>Hanibalis monimenta animis confectaque bella</l>
<l>Obversabantur, tunc spes Romana cadebat</l>
<l>Victa retro; at quotiens clari occurrebat imago</l>
<l>Scipiade florensque viri et spectata iuventus</l>
<l>Ac virtus infracta malis, Spes pulcra redibat</l>
<l>Tunc Italis, Terrorque iterum transibat ad hostes.</l>
<l>Et quanquam Latiis depulsum finibus acrem</l>
<l>Hanibalem fratremque oculis Respublica letis</l>
<l>Cerneret, ast alia urgebat precordia cura:</l>
<l>Segnities suspecta ducum, quibus omne Senatus</l>
<l>Mandarat studium ne quo molimine possent</l>
<l>In Libiam transire hostes, neu terra vel equor</l>
<l>Securum prestaret iter. Discrimine nullo</l>
<l>Nunc ambos abiisse simul: nempe una pericli</l>
<l>Conditio, sed campus erat discriminis alter,</l>
<l>Collectisque domi Penorum viribus, ingens</l>
<l>Casus et excidium metuendum instabat et hora</l>
<l>Ultima Romani imperii. Ceu corpus in omne</l>
<l>Si longeva fuit scabies abiensque repente</l>
<l>Deserat extremamque cutem partesque patentes,</l>
<l>Gaudia corripiunt animum; si forsitan eger</l>
<l>Sentiat abstrusum introrsum turgescere pectus,</l>
<l>Horrescit peiora timens, pestemque priorem</l>
<l>Optat et in regnum cordis dolet esse coactam:</l>
<l>Sic metus extinctus minime, licet hoste remoto,</l>
<l>Verum alio translatus, idem graviusque periclum</l>
<l>Visceribus superesse monet. Magnumque timendi</l>
<l>Calcar erat Fabii presens quasi semper ymago,</l>
<l>Cui longe presaga viro sapiensque futuri</l>
<l>Mens fuerat certoque velut prudentia vati.</l>
<l>Ille quidem vulgo solitus predicere semper,</l>
<l>Si quando patriam peteret ferus Hanibal, Urbi</l>
<l>Tunc veros instare metus et flebile tempus:</l>
<l>Non ibi ductores pavidos regesque fugaces</l>
<l>Venturos acie adversa, non lecta per agros</l>
<l>Agmina pastorum propere, verum arma tremendum</l>
<l>Laturum Hanibalem, cuius memorare triumphos</l>
<l>Expleat annales; plures qui truserit Orco</l>
<l>Romuleo ex populo, vidue quam liquerit Urbi;</l>
<l>Ast utrumque latus circum belloque geluque</l>
<l>Duratas longaque fame vallare cohortes;</l>
<l>Quin etiam multos quibus ars celeberrima passim est</l>
<l>Romanos iugulare duces, quorum agmina nudis</l>
<l>Scipiade occurrent gladiis. Nil nominis illic</l>
<l>Maiestas valitura duci, nil forma genusque,</l>
<l>Fabula nil ortus, nil colloquiumque deorum.</l>
<l>Dixerat hec Fabius, quoniamque id morte sub ipsa</l>
<l>Vaticinatus erat, veluti suprema minantis</l>
<l>Dicta patris memori nunc iactabantur in urbe,</l>
<l>Terrebantque animos. At enim iam parta per agros</l>
<l>Tot votis optata quies vultusque serenus</l>
<l>Ausonie letam merito persolvere plebem</l>
<l>Vota iubent superis. Per quinque altaria flammis</l>
<l>Incaluere dies, totidemque onerata coronis</l>
<l>Limina cunta deum viridique comantia lauro.</l></lg>
<lg><l>Hanibal a Lepti trepidis rumoribus actus</l>
<l>Ad Zammam celebrabat iter. Iamque omnia late</l>
<l>Scipio vastabat: facibus iam rura vel armis</l>
<l>Ditia Romanis ardebant. Ultima secum</l>
<l>Prelia dum pensat Penus subitosque veretur</l>
<l>Congressus, certos statuit premittere contra</l>
<l>Qui referant qua sint hostes regione locorum,</l>
<l>Quidve agitent: quo fulsa situ quove ordine castra</l>
<l>Consistant. Tulit hos levo Fortuna profectos</l>
<l>Tramite; castrorum incautos custodia captos</l>
<l>Pertraxit ducis ante pedes. Tunc ille tribunis</l>
<l>Imperat ut circumductis per singula monstrent</l>
<l>Castrorum armorumque genus vultusque virorum</l>
<l>Atque equitum peditumque habitus numerumque manusque.</l>
<l>Paretur. Sic intrepidi tentoria passim</l>
<l>Circumeunt: omnem abstulerat dux ipse pavorem.</l>
<l>Mirantur morem indomitum legesque severas</l>
<l>Militie durasque manus atque apta labori</l>
<l>Corpora non glacie nec vi frangenda nec estu,</l>
<l>Atque cicatrices adverso corpore crebras</l>
<l>Ingentesque acres oculos testantiaque altos</l>
<l>Ora animos et verba tonis resonantia miris.</l>
<l>Postquam cunta viris sunt explorata, reversos</l>
<l>Scipio subridens placide vultuque sereno</l>
<l>Alloquitur firmatque animos: "Satis omnia numquid</l>
<l>Ivistis per castra, viri, nostrosque paratus?</l>
<l>Siquid adhuc superest, securi cunta videte</l>
<l>Et vestro narrate duci." Sic ille benigne</l>
<l>Hortatus dubios hominemne deumne loquentem</l>
<l>Audissent, stupidosque incerta mente reliquit.</l>
<l>Inde viris sumptus prestatur opimus equisque,</l>
<l>Concessi comitesque vie, qui tuta locorum</l>
<l>Ostendant, nutuque tegant, ne forte per agros</l>
<l>Sparsa manus iustam oblato putet hoste rapinam.</l></lg>
<lg><l>Talia dum Latius peragit dux, forsitan illo</l>
<l>Massinissa die peditumque equitumque caterve</l>
<l>Ingentes alacri veniunt in castra fragore.</l>
<l>Omnibus ex visis nil tam perterruit asprum</l>
<l>Hanibalem quam clara hostis fiducia, magnas</l>
<l>Spes animo volventis enim, nec bella paventis.</l>
<l>Attamen extremas quoniam iam Fata ruinas</l>
<l>Urgebant, aderatque dies qui nubila sortis</l>
<l>Pelleret ambigue, statuit tentare loquendo</l>
<l>Ante ducis mentem adversi, si flectere possit</l>
<l>Consilio, pacisque novos infundere amores:</l>
<l>Sive illa egregia morum dulcedine tactus,</l>
<l>Seu ventura pavens, seu iam longeva laborum</l>
<l>Tedia pertesus, seu fraudem involvere verbis</l>
<l>Insidiasque parans solitasque recurrere ad artes.</l></lg>
<lg><l>Nuntius hec propter premissus pergit ad hostem</l>
<l>Colloquiumque petit. Nichil adversatus; et ambo</l>
<l>Castra movent ex composito, multumque propinquis</l>
<l>Consedere locis, facilis congressus ubi illos</l>
<l>Iungeret. Exiguis urbs Nargara menibus inde est</l>
<l>Haud procul. Hunc Scipio raptim munimine collem</l>
<l>Occupat. Hec sedes tutis aptissima castris:</l>
<l>Dulcis aque fontes illic et pabula passim</l>
<l>Opportuna viris et equis. Vix milibus alter</l>
<l>Quatuor adversis ductor distantia castris</l>
<l>Ardua communit, scatebris ubi nulla benignis</l>
<l>Limpha caput tollit camposque irrorat inertes,</l>
<l>Neve diu mora tuta foret, sitis ipsa vetabat.</l></lg>
<lg><l>In medio tumulus legitur conspectus utrimque</l>
<l>Detectusque situ, nequid inter frondea claustra</l>
<l>Antraque silvarum fraudisque dolique lateret:</l>
<l>Marcellus terrebat enim et collega peremptus.</l>
<l>Hinc illinc armate acies huc gressibus equis</l>
<l>Agmine quadrato veniunt, paribusque remote</l>
<l>Subsistunt spatiis. At dux pregressus uterque</l>
<l>Cornipede excelso positis concorditer armis;</l>
<l>Pone suus quemque est testisque comesque secutus</l>
<l>Unicus interpres. Tumulo sic cominus ambo</l>
<l>Conveniunt, summi siquidem regumque ducumque</l>
<l>Quos aut prima tulit celi quocumque sub axe</l>
<l>Aut etas latura sequens. Ceu bella Gigantes</l>
<l>Si renovent indigna deis, stentque agmina contra,</l>
<l>Fulmine deposito procedat Iupiter ingens</l>
<l>Mercuriusque comes; tum pars adversa Typheum</l>
<l>Mittat, et huic comitem se turpis homunculus addat;</l>
<l>At longe armati spectent commercia fratres</l>
<l>Terrigene: tum parte alia furor ipse deorum</l>
<l>Conticeat: promat Phebus teneatque sagittas,</l>
<l>Horrificamque minax quatiat procul egida Pallas;</l>
<l>Terra tremat, vibrent ignes et fulguret ether;</l>
<l>Motibus haud aliis alioque horrore videntum</l>
<l>Convenere pares. Sileant michi cunta priorum</l>
<l>Nomina! Non alias nullo consistere campo</l>
<l>Maiores Fortuna duos visisse negabit.</l></lg>
<lg><l>Alter ad alterius conspectum hesere vicissim</l>
<l>Immoti. Tum multa alto sub corde moventes,</l>
<l>Dum stupor attonitos habuit, siluere parumper:</l>
<l>Scipio fulminei cernens horrentia circum</l>
<l>Ora ducis vultusque truces, "Hic, Iupiter! ille est</l>
<l>Cuius ab armatis legionibus ora timentur,</l>
<l>Italie terror, murus Carthaginis arxque,</l>
<l>Hesperie domitor, qui Gallica rura peragrans</l>
<l>Fregit inaccessas Alpes callemque nivosum</l>
<l>Natura luctante dedit; tot nostra cecidit</l>
<l>Agmina, totque duces, totiens qui lumina nostro</l>
<l>Sanguine fedavit, campo potuitque patenti</l>
<l>Atque acie iusta magnum superare parentem</l>
<l>Meque simul iuvenem; pavide qui limina Rome</l>
<l>Non ferro nostrique metu, sed numine certo</l>
<l>Presentique deum nimbisque faventibus urbi</l>
<l>Liquit, et erubeo nostram debere salutem</l>
<l>Non animis, non virtuti, non fortibus armis,</l>
<l>Sed tempestatis tantum auxiliaribus undis."</l></lg>
<lg><l>Talia volvebat Scipio. Contra Hanibal: "Hic est,</l>
<l>Hic cuius tenera iam nunc etate remotos</l>
<l>Fama polos penetrat; cuius dant credula summis</l>
<l>Secula numinibus - Virtus quia suggerit - ortum;</l>
<l>Sanguine qui patrio madidum contingere campum</l>
<l>Non timuit, cladesque suas tam fortiter ultus</l>
<l>Insequitur victos et nos post prelia tanta</l>
<l>Hispana tellure fugat, nostrosque labores</l>
<l>Irritat. Iste abitum cuntis meditantibus unus</l>
<l>Consilium vertit, cuntisque trementibus idem</l>
<l>Constitit immotus. Nullus sua rura tueri</l>
<l>Audebat: nostras en iste insultat in arces.</l>
<l>Hic regem, cui nostra ingens innixa manebat</l>
<l>Spes, prius alloquio flexit, mox fregit aperta</l>
<l>Perdomuitque acie victumque in vincla coegit.</l>
<l>Me quoque deiecit prius hic quam viderit; et nunc</l>
<l>Expulit Italia. Quid multa? vel iste profecto</l>
<l>Est michi, vel nullus toto metuendus in orbe."</l></lg>
<lg><l>Que dum cunta pares oculi trepidantis in ictu</l>
<l>Volvissent animis, incepta silentia rumpens</l>
<l>Hanibal hec primus: "Si me mea fata maligno</l>
<l>Sidere damnabant ut tot post bella peracta</l>
<l>Totque acies cesas, tot campis milia fusa</l>
<l>Solus ego pacem a vobis petiturus inermis,</l>
<l>Fortuna variante vices, supplexque venirem,</l>
<l>Gratulor, ex cuntis quibus hoc decus illa parabat</l>
<l>Te potius michi sorte datum; quia nobilis ingens</l>
<l>Solamen michi victor erit, minimumque pudebit</l>
<l>Sub tanto cecidisse viro. Tibi gloria porro</l>
<l>Ultima non fuerit - nisi mens me conscia fallit -</l>
<l>Hanibalem, cui de vobis tot larga triumphos</l>
<l>Fata dabant, cui tot campis atque agmine fracti</l>
<l>Romani cessere duces, tibi cedere soli,</l>
<l>Non acie, non vi, solo sed nomine victum.</l>
<l>Ludibrium quoque Fortune, que bella parenti</l>
<l>Cepta tuo mecum nato claudenda reservat,</l>
<l>Indigner stupeamne magie? Namque ille per arma</l>
<l>Dux acer, plenis victor fortissimus annis,</l>
<l>Ille michi cessit iuveni, victusque Latinis</l>
<l>Finibus est. Contra tu nunc iuvenilibus annis</l>
<l>In propria me nempe domo sine vulnere vinces</l>
<l>Tempore iam belloque ducem victricia signa</l>
<l>Duratosque animos durataque membra gerentem.</l>
<l>Cura quidem, fateor, fuerat pulcerrima pacis</l>
<l>Gentibus indomitis. Nec enim Trinacria nobis,</l>
<l>Non fera Sardinie tellus, non tractus Hiberus</l>
<l>Premia magna satis pro tot iam classibus aut tot</l>
<l>Sunt exercitibus, pro tanto sanguine fuso.</l>
<l>Culpari transacta tamen licet usque loquendo,</l>
<l>Mutari vetitum est. Transverso calle furentes</l>
<l>Traxit avaritie rabies. Aliena petebam:</l>
<l>Urgeor in propriis. Spes immoderata fefellit</l>
<l>Atque animus paris impatiens. Sic blanda parumper</l>
<l>Fortuna, in magnis alio furit improba vultu.</l>
<l>Casibus hec variis - nisi me quoque fallere dulce est -</l>
<l>Iam satis edocuit: non sat sibi credere tutum.</l>
<l>Hinc ratione meos moderantem certius actus</l>
<l>Cepit pacis amor. Tua sed ferventior etas</l>
<l>Et fortuna diu felix exterret, utrumque</l>
<l>Consilio adversum pacis studiisque quietis.</l>
<l>Namque ego commemini medio fervore iuvente</l>
<l>Qualis apud Trebiam fuerim, - permitte profari -</l>
<l>Qualis apud Cannas! Talem te suspicor esse.</l>
<l>Nempe virens etas et famosissima clari</l>
<l>Te vindicta patris, te tot felicia bella</l>
<l>Africe et Hesperie et nunquam mentita secundos</l>
<l>Successus Fortuna levat. Satis omnia novi.</l>
<l>Preterea expertus totiens, scio quanta libido est</l>
<l>Vincendi, quantumque decus victoria. Quando</l>
<l>Certa foret, fateor, rerum est dulcissima; sed nunc</l>
<l>Quis deus hanc vobis, qui non et fallere possit,</l>
<l>Pollicitus? Michi crede, aderunt, nisi sistimus iras,</l>
<l>Corpora, ferrum, animi vultusque manusque virorum</l>
<l>Agmine ab adverso. Simul hic quem cernis inermem,</l>
<l>Alter erit, pectusque aliud fronsque altera longe;</l>
<l>Nec sonus hic vocis nec pacis inertia verba.</l>
<l>Ergo animos assume novos neu nomina pacis</l>
<l>Vile sonent. 'Pulcra est' inquis 'victoria'. Sed spes</l>
<l>Anxia vincendi. Pax est pulcerrima rerum.</l>
<l>Hec tibi certa patet, nisi respuis. Omnia versa</l>
<l>Et quotiens animos presentia prospera tollunt,</l>
<l>Ante acres intende oculos circumque retroque,</l>
<l>Nec quid leta ferat tantum Fortuna tulitve,</l>
<l>Sed quid ferre potest animo metire sagaci.</l>
<l>Nil facies recte, nisi cum spes venerit illinc,</l>
<l>Hinc metus occurrat. Tibi sin victoria forsan</l>
<l>Cesserit: et quantum est propriis quod laudibus addis?</l>
<l>Victor es et vincis, vixque unum mille triumphis</l>
<l>Adicis. At si forte diu comitata repente</l>
<l>Destituant te Fata, ruis pereuntque labores</l>
<l>Innumeri spesque ampla simul. Consultor et hostis</l>
<l>Unus adest: odium sileat, res firment utrimque</l>
<l>Utile consilium et si nulla pericula terrent,</l>
<l>At retrahat saltem studium te nominis alti.</l>
<l>Altius ire nequit: nunc conservare labora.</l>
<l>Magnus enim labor est magne custodia fame.</l>
<l>Visne tot egregios actus et tempore tanto</l>
<l>Quesitum decus unius committere casus</l>
<l>Arbitrio? visne una dies tot subruat annos?</l>
<l>Fortunam frenare suam finemque secundis</l>
<l>Ponere consilium est, nec parve accessio magne</l>
<l>Fortune est tenuisse modum. Si frena relaxas,</l>
<l>Corrues in preceps. Possem te multa monere;</l>
<l>Namque exemplorum magna est michi copia. Quantus</l>
<l>Vir fuerat Cirus? Tamen is dum fine sine ullo</l>
<l>Credulus insequitur Fortunam, turpiter alto</l>
<l>Excidit e solio. Cumulus fuit ille pudori,</l>
<l>Feminea cecidisse manu. Felicia Pirrus</l>
<l>Arma tulit: quanta potuit cum laude reverti</l>
<l>In regnum! Vobis etiam mansisset amicus,</l>
<l>Ut reor, illa animi tanta dulcedine, tali</l>
<l>Dignus amicitia. Sed dum nec frena tenere,</l>
<l>Nec cursum cohibere potest, collapsus ad ima</l>
<l>Corruit. Hic medio si permansisset, abunde</l>
<l>Sparserat Epiri celebrem per secula famam:</l>
<l>Ha quotiens Italo rex formidatus in orbe!</l>
<l>Trinacrie diadema tulit: mox cognitus Artho</l>
<l>Sceptra etiam Macedum arripuit. Sed sistere nusquam</l>
<l>Dum valet, ille viris invictus, gloria vulgi</l>
<l>Feminei Argolico ruit ingens victima saxo.</l>
<l>Sed quia vestra magis fortasse exempla movebunt,</l>
<l>Hac ipsa in patria Regulum Fortuna supremis</l>
<l>Equarat ducibus. Sed dum conscendere ad astra</l>
<l>Nititur, in tergum iacuit resupinus, acerbo</l>
<l>Fine decus partum claudens. Aliena renarro</l>
<l>Meque libens taceo. Fato iactatus utroque,</l>
<l>Quid sim, quid fuerim, cernis. Vix notius usquam</l>
<l>Invenis exemplum, Fortuna volubilis in quo</l>
<l>Luserit illa magis. Tutum est discedere sensim</l>
<l>Illius e gremio, nimium nec fidere blandis.</l>
<l>Vin tu illi prestare fidem, que volvere nunquam</l>
<l>Desinit instabilem violento turbine rotam?</l>
<l>Que non ceca modo est, sed cecos efficit illos</l>
<l>Quos complexa sinu est, nunquamve attollit et implet</l>
<l>Muneribus falsis, nisi quos de culmine summo</l>
<l>Vertere precipiti fuerit meditata ruina?</l>
<l>At fuerit suspecta tibi iam federe fracto</l>
<l>Punica forte fides. Sed tu desiste vereri:</l>
<l>Tempus pacis adest. Et vos, nisi falsa relatu</l>
<l>Audivi, pactum fedus sprevistis, avorum</l>
<l>Tempore, quod minime dignis auctoribus ictum</l>
<l>Esse videretur. Nos si Fortuna maligne</l>
<l>Stravit humi, reris forsan cecidisse decoris</l>
<l>Omne simul studium? Non sic nos numina levo</l>
<l>Sidere prospiciunt. Fateor, non omnibus eque</l>
<l>Publica fata velim et patrios committere casus.</l>
<l>Nunc autem de pace agitur tractantibus illis</l>
<l>Quorum primus honos pacis bellique futurus</l>
<l>Et labor aut requies. Equidem, quia bella movendi</l>
<l>Auctor eram, donec vetuerunt Fata, tetendi</l>
<l>Ut faustus foret eventus. Sic federa certe</l>
<l>Consilio firmata meo pacemque tuebor:</l>
<l>Que nobis inhonesta quidem; sed velle necesse est.</l>
<l>At vobis speciosa venit. Sit dicere quamquam</l>
<l>Victorum pacis leges penamque iubere,</l>
<l>Tu tamen hanc patiare reos imponere mulctam</l>
<l>Ore velim proprio, nostris erroribus equam.</l>
<l>Hesperie tractus atque arva novissima mundi</l>
<l>Eolieque triceps regio et Sardinia et omnis</l>
<l>Insula Tirreno aut Libico perfusa profundo</l>
<l>Vestra sit: hinc alia ex aliis conquirite regna,</l>
<l>Ite per extremos axes atque invia ferro</l>
<l>Pandite fulmineo, reges calcate superbos,</l>
<l>Vestra sub occasu victricia signa ferantur</l>
<l>In Boream et solis tandem volvantur ad ortus.</l>
<l>Nos autem Libicis arctati finibus, inde</l>
<l>Vos dominos rerum longinquaque cunta regentes</l>
<l>Imperia et multum terraque marique timendos</l>
<l>Cernamus, superis postquam Fatoque potenti</l>
<l>Id placitum." Tantum ille gravi sermone profatus</l>
<l>Subticuit; contra Scipio cui talia reddit:</l></lg>
<lg><l>"Certus eram quecumque michi promissa fuissent,</l>
<l>Adventu turbanda tuo, nec federa Penos</l>
<l>Iusve hominum vel sacra deum servare paratos,</l>
<l>Ni cogente metu. Prius hic gravis astra volatu</l>
<l>Scandet equus, prius hic solidus per inania collis</l>
<l>Ascendet, celumque cavo subsidet Averno,</l>
<l>Quam vobis sit amica Fides. Sed iusta deorum</l>
<l>Ultio persequitur sontes, stirpemque profanam</l>
<l>Verberat et, claudo quamquam pede nisa, fugaces</l>
<l>Prevenit interdum. Scelerum spectator ab alto</l>
<l>Perfidieque Deus..., quamquam tibi fabula vana est,</l>
<l>Hanibal, esse Deum. Quotiens rubicunda cruente</l>
<l>Litora pulsarunt absorptis classibus unde!</l>
<l>Viscera bellantum pelago quot sparsa natarunt!</l>
<l>Quot trunce aut lacere afflictim super equora puppes!</l>
<l>Quot tabo undantes estu iactante carine!</l>
<l>Quot clipei et tetro stillantes sanguine postes!</l>
<l>Credis adhuc non esse Deum? Sic pectore prorsus</l>
<l>Egatis abrasit non multum annosa vetustas?</l>
<l>Bis prius adversum nos arma nefanda tulistis,</l>
<l>Nosque lacessiti semper, sociisque faventes</l>
<l>Id meritis, contra stetimus certare coacti.</l>
<l>Nos Pietas quondam Siculis succurrere iussit;</l>
<l>Nunc autem Hispanis, in quos tua maxima quantum</l>
<l>Sevitia exarsit! Dolor est meminisse pudorque;</l>
<l>Sera nimis miserie quoniam Romana fuerunt</l>
<l>Auxilia, atque ingens infamia nostra Saguntum est.</l>
<l>At Deus ille, Deus quem vos contemnitis, equas</l>
<l>Exegit penas meritis, bellique prioris</l>
<l>Exitus ille fuit, quem vos sensistis, et idem</l>
<l>Huius erit, nisi iusta Deum vindicta fatigat.</l>
<l>Si qua tamen medio tulimus, que multa fatemur,</l>
<l>Vulnera, permisit forsan rectissimus ultor,</l>
<l>Exercens purgansque pios. Sed prisca relinquo:</l>
<l>Si tibi cura manet, ne pax tua civibus obsit,</l>
<l>Et michi, perfidie ne premia forte reportent,</l>
<l>Est animus. Quid enim? nunc vos et federa et omnem</l>
<l>Spem pacis violasse parum est; nunc federa rursus</l>
<l>Et pacem, indignos quos prima iniuria fecit</l>
<l>Conditione pari, petitis leviore secundam:</l>
<l>Nec pudet! et quantis sese Fortuna revolvat</l>
<l>Casibus admoneor, quam sit via lubrica magne</l>
<l>Fortune; iubeor reges meminisse ducesque</l>
<l>Quos mutata gradu subito deiecit ab alto;</l>
<l>Exemplisque premor. Scio quod mortalia nobis</l>
<l>Corpora sunt, animi eterni; scio multa sepultis</l>
<l>Supplitia et longos scelerum superesse dolores;</l>
<l>Hic famam restare bonis eternaque celo</l>
<l>Premia. Visne aliud docilem, vir docte, monere?</l>
<l>Casibus expositum scio me; teque armipotentem</l>
<l>Egregiumque ducem fateor: desiste minari.</l>
<l>Scimus: et hinc maior nostris speratur ab armis</l>
<l>Gloria. Nec regnum Fortune ignoro iocantis</l>
<l>Rebus in humanis. At nulla potentia summo</l>
<l>Est equanda Deo. Solet hic pia bella foventes</l>
<l>Auxilio firmare suo. At ne forte moremur</l>
<l>Hunc totum per verba diem, si federa vobis</l>
<l>Prima placent, ratibusque recens iniuria nostris</l>
<l>Legatisque illata aliqua purgatur, habetis</l>
<l>Quod petitis, neu polliciti puter inscius, ingens</l>
<l>Munus habes pacem. Quonam fortuna reversa est</l>
<l>Vestra vides. Si dum Latio tua fama tonabat</l>
<l>Tempestate gravi bellorum, mitior hostis</l>
<l>Optasses eadem precibus, tunc forte superbum</l>
<l>Non prestare fuit. Nunc cum prope victus et omni</l>
<l>Pulsus ab Italia metuensque et velle subactus</l>
<l>Pacem ores, poterat recta cum fronte negari.</l>
<l>Et tamen, ut mundus videat non aspera nobis</l>
<l>Deiecisse animos, non tollere prospera bella,</l>
<l>Fortunave pares habitus consistere in omni,</l>
<l>Posteritasque notet non nos dulcedine prede</l>
<l>Prelia, non odiis, sed pacis amore movere,</l>
<l>Pax dabitur, fuerit vobis si pura voluntas.</l>
<l>Sed quid vana refers? Hac est Hispania dextra,</l>
<l>Si nescis, multoque michi iam parta cruore.</l>
<l>Cetera nostra vides. Stulta est iactantia dantis</l>
<l>Quod retinere nequit. De nostro munera fingis.</l>
<l>Proinde aliud paci pactisque prioribus ultro</l>
<l>Adice, si quid habes. Quod si nimis illa videntur</l>
<l>Importuna animis, gladios atque arma parate,</l>
<l>Indociles tolerare togam pacemque perosi."</l></lg>
<lg><l>Dixerat, et tremula tellurem perculit hasta.</l>
<l>His dictis retro redeunt. Ceu cornua postquam</l>
<l>Obnixi tenuere diu gravibusque tumentes</l>
<l>Implevere animos odiis nisuque maligno,</l>
<l>Digressu tacito referunt vestigia tauri,</l>
<l>Ut gravius toto coeant cum pondere rursus,</l>
<l>Mugituque fero complent nemus omne frementes -</l>
<l>Circumstant reducesque acuunt in bella iuvence</l>
<l>Quemque sue -, talis ducibus redeuntibus ore</l>
<l>Spiritus, et talis tumido sub pectore fervor.</l></lg>
<lg><l>Postquam ad vicinas ambo rediere cohortes,</l>
<l>Arma animosque parent in bella novissima tandem</l>
<l>Edicunt: alacri celum tonat omne tumultu.</l>
<l>Tum vero urgentes stimulos virtutis et estus</l>
<l>Irarumque faces graviterque minantia verba</l>
<l>Flammantesque oculos ardentiaque ora videres:</l>
<l>Haud aliter quam cum stipulis immittere flammam</l>
<l>Forte ex composito late distantibus arvis</l>
<l>Discedunt gemini agricole; dispersus in agros</l>
<l>Horridus alternos nunc hic, nunc cernitur illic,</l>
<l>Et crepitante sono subitus micat ignis utrinque.</l></lg>
<lg><l>Ut vero in castra est reditum, clamore faventi,</l>
<l>Qualis apum strepitus regem circumstat ovantem,</l>
<l>Pro se quisque ducum excipitur, cupidumque tuendi</l>
<l>Funditur inquirens certatim singula vulgus.</l>
<l>Unus in amborum castris discurrere sermo:</l>
<l>Supremum venisse diem, nec premia belli</l>
<l>Qualia preteritis soleant spectare periclis,</l>
<l>Nec penas instare pares. Victoribus orbem</l>
<l>Terrarum imperiumque sequens per cunta patere</l>
<l>Secula; tum victis extremos affore casus:</l>
<l>Semianimis quod fracta metu propiorque cadenti</l>
<l>Carthago nondum icta tremat, Fatoque premente</l>
<l>Amplius immensam nequeat differre ruinam;</l>
<l>Romanis non esse fuge, non collis amici</l>
<l>Presidium, obstrusosque abitus maris equore circum,</l>
<l>Alarum celique fugam restare patentis.</l>
<l>Hinc igitur quoniam Terror, Spesque incitat illinc,</l>
<l>Imperiumque ducum, vario permixta fragore</l>
<l>Castra modis reboant miris. Hic corrigit hastam,</l>
<l>Ille acuit gladios, agiles probat ille sagittas;</l>
<l>Induit hic galeam capiti cristasque trementes</l>
<l>Excolit, hic blando permulcens murmure fortem</l>
<l>Frenat equum phalerisque tegit; studet ille recurvus</l>
<l>Ferratos aptare pedes unguemque cavatum</l>
<l>Verberat ac crebris tinnitibus inde favillas</l>
<l>Elicit; hic pictum clipeum textamque cathenis</l>
<l>Loricam exiguis tenuisque rigentia ferri</l>
<l>Tegmina circum humeros et fortia pectora ducit;</l>
<l>Implicat hic ocreas femori tibiasque pedesque</l>
<l>Armat et aurata prefulget ymagine poples.</l>
<l>........................................</l>
<l>Hic michi, Pyerides, quoniam malora pusillis</l>
<l>Viribus aggredior, si vos ab origine semper</l>
<l>Dilexi coluique libens, si rite vocavi,</l>
<l>Hic prebete animos totoque Elicone favete.</l>
<l>Avia Castalie sitiens convexa pererro;</l>
<l>Urget amor fameque trahit spes blanda decore.</l></lg>
<lg><l>Lux ea terribili hinc illinc consumpta paratu</l>
<l>Cesserat et celso radiabant sidera celo.</l>
<l>Inclita magnificis opibus cultuque verendo</l>
<l>Ethereas matrona virens perlabitur auras.</l>
<l>Stat capiti diadema sacro turritaque frontis</l>
<l>Effigies sceptrumque manu, sed sparsa capillos</l>
<l>Et trepido festina gradu. Cui fervida contra</l>
<l>Multa minax mulier medioque perustior axe</l>
<l>Ac succincta sinus pauloque annosior ibat.</l>
<l>Illa quoque sceptrum et regni violenta gerebat</l>
<l>Signa, deos hominesque omnes regemque deorum</l>
<l>Aspernata animis. Ambe simul alta tenebant,</l>
<l>Quaque rubens Martis metuendi luminis astrum</l>
<l>Scorpio chelarum amplexu caudaque tegebat,</l>
<l>Utraque celestes pariter tempusque sub unum est</l>
<l>Introgressa fores. Illas mirantur euntes</l>
<l>Celicole: rapidos tenuerunt sidera cursus.</l></lg>
<lg><l>Ut summo solio coram stetit, altera raptim</l>
<l>Incipit: "En quantum facinus! Iunonia longum</l>
<l>Hospita et eternum Fato statuente futura,</l>
<l>Tentor ab Italia: nec tot sua vulnera prosunt,</l>
<l>Nec quod, siqua fides gladiis, letale putavi,</l>
<l>Cannarum memoranda dies. O fata deorum</l>
<l>Dura bonis! Liceat iustas inferre querelas,</l>
<l>Et celo non ficta loqui. Natura benigne</l>
<l>Mecum egit, fateor: superi invidistis acerbi.</l>
<l>Equoris immensi pulcerrima litora clemens</l>
<l>Illa michi circum dederat portusque decorem</l>
<l>Addiderat, celique aderat clementia blandi</l>
<l>Et vespertino venientis ab axe Favoni</l>
<l>Dulcior afflatus Zephirique tepentior aura.</l>
<l>Litoris adversi frigus glaciale videbam</l>
<l>Et post terga graves exurere cunta calores;</l>
<l>Ipsa meo contenta situ mediisque fruebar</l>
<l>Leta bonis. Poterat terre celestis ymago</l>
<l>Vera, nisi fallor, spectantibus illa videri.</l>
<l>Adde tot illustres natos Martisque secundi</l>
<l>Tot titulos, tot gesta ducis famamque sonoram.</l>
<l>Non tibi, Mars, illum fratrem fateare pudendum.</l>
<l>Hunc quo Fata virum rapuerunt invida furtim</l>
<l>Tempore, vulgatum est. Quantos tunc ille paratus</l>
<l>Orsus erat, nomenque meum quo ferre putabat,</l>
<l>Infelix, quanto flagrans genitricis amore!</l>
<l>Mitto alios: nam magna michi numerosaque turba est.</l>
<l>Quanta michi nuper qualisque novissima proles</l>
<l>Contigerat! Fateor, superi, mordaxque fatenti</l>
<l>Invidia absistat: non ullum regia pascit</l>
<l>Maiorem generosa Iovis. Quis fervor in ullo</l>
<l>Par fuit, ex quo Prometheus subduxit ab astris</l>
<l>Particulam cecique infudit pectoris antro</l>
<l>Accenditque homines? Quanta est constantia menti</l>
<l>Insita! quam preceps per cunta pericula fertur!</l>
<l>Credite: corporeo nisi mentem carcere clausam</l>
<l>Sarcina membrorum premeret, foret ille deorum</l>
<l>Ex numero, solioque altus radiante sederet.</l>
<l>Nomine non opus est, ubi soli convenit uni</l>
<l>Quod loqueris; factisque satis iam cognitus Orbi est</l>
<l>Hanibal. Ante suos perdent errantia calles</l>
<l>Sidera et Ethiopes nivibus gravis obruet estas</l>
<l>Ripheumque gelu Borea tepefacta liquenti</l>
<l>Solvet hyems, quam feta viro produxerit illi</l>
<l>Terra parem. Nec fallit amor; sed vera fatebor -</l>
<l>Parcite, Celicole -: vereor ne tristis alumno</l>
<l>Invidia et cecus noceat Favor. Aspice terras,</l>
<l>Iupiter, Italie. Viden interstrata colonis</l>
<l>Arva suis? viden indigena variata cruore</l>
<l>Flumina, et ignotis multum distantia terris</l>
<l>Busta ducum? Potuit latum effudisse per Orbem</l>
<l>Hanibal iste meus, potuit disiungere montes</l>
<l>Et saxis arctare vagis. Verum obvius illi</l>
<l>Nunc deus est aliquis: quis enim mortalia contra</l>
<l>Arma ferat? Puer adverso venit agmine nobis;</l>
<l>En pudor, o superi! Sed nec puer ille nec omnis</l>
<l>Terreat Ausonie tellus! non illa, superbo</l>
<l>Quam tacitam hic video meditantem gaudia vultu</l>
<l>Adversamque meis fatis. Hanc scilicet ipsam</l>
<l>Et formidatum mundo puerumque patremque</l>
<l>Una acie quondam collatis vicimus armis.</l>
<l>Nos nec adhuc tanto melior Fortuna favore</l>
<l>Ceperat amplecti. Nunc tot firmata triumphis,</l>
<l>Quid metuam, nisi forte deos? Succurrite fame</l>
<l>Atque arcete nefas. Moriar nisi clauditur illo</l>
<l>Nescio quid puero, quod me iubet usque timere."</l></lg>
<lg><l>Dixerat. At contra vultu veneranda modesto</l>
<l>Altera procedit paulum manibusque coronam</l>
<l>Abicit ac sceptrum, pedibusque affusa Tonantis</l>
<l>Sic ait: "O magni suprema potentia mundi,</l>
<l>Si tua Roma potest lacrimis perfundere sacros</l>
<l>Te patiente pedes precibusque inflectere iustis,</l>
<l>O superumque hominumque sator rerumque creator</l>
<l>Optime, parce tuis, fer opem et moderare labores.</l>
<l>Quanta per Hesperium rapidis urgentibus Austris</l>
<l>Flamma latus nimboque nocens undante procella</l>
<l>Sevierit, mundo notum est et notius astris.</l>
<l>Nec michi quod misere insultans nunc illa virago</l>
<l>Obicit, infitior: candentes ossibus agros</l>
<l>Italie terrisque ducum dispersa sepulcra,</l>
<l>Et quicquid misero armorum fert impetus Orbi</l>
<l>Sustinui; solioque pater tu passus ab alto es.</l>
<l>Crimina sic meruisse reor mea. Respice tandem</l>
<l>Mitius afflictos; et si mea crimina nondum</l>
<l>Sunt purgata satis, tua fulmine dextra corusco</l>
<l>Hoc caput invisum et Tarpeias verberet arces:</l>
<l>Hanibalem avertas! Iamque avertisse videris,</l>
<l>Et frates actura tibi pro munere tanto</l>
<l>Advenio. Timui, fateor, furiasque dolosque</l>
<l>Infandi ducis et laqueos simulataque verba.</l>
<l>Ille etenim, sacra quem genetrix celo tenus effert</l>
<l>Atque ipsis insana deis tot laudibus equat,</l>
<l>Fraudibus insidiisque magis confidere in armis</l>
<l>Quam virtute solet. Possem sibi multa meorum</l>
<l>Funera natorum... dolor impedit heu heu quanta</l>
<l>Sevitia est quantumque nefas, quibus illa superbit!</l>
<l>Sic tales cecidisse duces! Sed tempus aperte</l>
<l>Nunc virtutis adest, iuvenem nisi Fata virentem,</l>
<l>Quem puerum vocat ipsa, odiis immitibus urgent:</l>
<l>Quod tu, summe parens, prohibe et permitte parenti</l>
<l>Id modo solicite. Cesset fraus: arma ferantur</l>
<l>Iusta acie; liceat plano confligere campo.</l>
<l>Vel nati me fallit amor, vel mira videbis</l>
<l>Prelia et infames equantia vulnera Cannas.</l>
<l>Divinos novi ipsa animos humanaque subter</l>
<l>Omnia cernentes; non quod michi fabula mundi</l>
<l>Persuadeat natum esse deum. Licet improba fando</l>
<l>Excitet invidiam, divino tentet honore</l>
<l>Predones licet ipsa suos celebrare deisque</l>
<l>Adnumeret; michi sufficiat decor ille virorum</l>
<l>Scipio magnanimus, similem cui nulla tulerunt</l>
<l>Tempora, nulla ferent. Non hec me vera negabo</l>
<l>Credere: nempe animos divinam accendere mentem</l>
<l>Illius, ac nullum sine numine posse benigno</l>
<l>Egregium reor esse virum. Non astra morabor</l>
<l>Amplius. Aut nato faveas aut partibus equis</l>
<l>Sta medius fraudemque veta. Si cesserit illa,</l>
<l>Vicimus haud dubie. Sed enim Iunonia iactat</l>
<l>Hospitia et superos hac sperat voce movere.</l>
<l>Fallitur, insanit. Stet semper nube sub iste</l>
<l>Vel simili! stabitque equidem. Michi pulcra Tonantis</l>
<l>Tarpeio stat colle domus, cui thura precesque</l>
<l>Deferimus, sed rite utinam! Pia sacra docere</l>
<l>Tu potes; et facies, nisi primo in limine celi</l>
<l>Fatorum vox intrantem exaudita fefellit.</l>
<l>Ergo age supplicibus pateant pia pectora verbis,</l>
<l>Celse parens hominum, spes summa et sola bonorum.</l>
<l>Audieram imperium terre pelagique supremum</l>
<l>Et circumfuso quicquid quocumque sub axe</l>
<l>Clauditur Occeano, Latio de sanguine natis</l>
<l>Promitti. Sed quis nisi tu tam grandia prestat?</l>
<l>Nunc autem non regna peto. Sit tuta merentum</l>
<l>Libertas! Liceat sitientem sanguinis hostem</l>
<l>A iugulis arcere meis! Si digna rogaris,</l>
<l>Si michi non parcis, populis ignosce nepotum,</l>
<l>Quos nova religio faciet tibi forsan amicos."</l>
<l>Finierat, stringensque pedes, atque oscula rursus</l>
<l>Ingeminans lacrimis herebat et ore madenti.</l></lg>
<lg><l>Subrisit vultu tacito stellantis Olimpi</l>
<l>Rector ad alterius tactus presagia secli.</l>
<l>Tandem verba parat - tremuit conterritus ether,</l>
<l>Conticuere poli, siluit tellusque chaosque -:</l>
<l>"Nullo unquam ingenio patuit mortalibus" inquit</l>
<l>"Quid pareret ventura dies: sic nostra premuntur</l>
<l>Consilia, archano sic iussa silentia celo.</l>
<l>Et tibi, que partem memoras audisse futuri,</l>
<l>Intra sidereum potuit contingere limen;</l>
<l>Exterius sonuisse nequit, nisi forsitan ardens</l>
<l>Spiritus huc aliquis flammis purgatus et unda</l>
<l>Venerit: hinc tenui quedam penetrantia rima</l>
<l>Erumpunt; multa quoniam pietate coactus</l>
<l>Vim patior. Verum quo longius omnia volvam?</l>
<l>Pauca michi e cuntis que iam sub sole geruntur,</l>
<l>Pauca placent: quoniam terris incognita Virtus</l>
<l>Huc refugit, totiens de vobis questa, quod inter</l>
<l>Milia tanta hominum sibi vix contingat amicum</l>
<l>Invenisse aliquem. Me purpura vestra movebit</l>
<l>Forsitan, aut aurum prefulgens? Cernite celi</l>
<l>Hoc spatium! Gemmis forsan contingar Eois?</l>
<l>Hinc Oriente alio et circum radiantibus astris</l>
<l>Delector, meque ipse magis comitumque choreis.</l>
<l>Corpora qui placeant oculis mortalia nostris,</l>
<l>Aut fragiles artus, aut forma fugacior umbris?</l>
<l>Omnia sunt eterna michi, splendorque decorque,</l>
<l>Divitie stabiles mansuraque gloria regni.</l>
<l>At ne cunta sequar, Virtus michi clara placere</l>
<l>Sola potest animique habitus, quam dicere sedem</l>
<l>Ipse meam nunquam erubui. Sed rara per orbem</l>
<l>Hospitia invenio. Nunc vestra addiscite fata.</l>
<l>Est labor hinc illinc per secula multa paratus,</l>
<l>Mutuaque alternas tenuabunt funera gentes.</l>
<l>Quam Fortuna premat, cui stet Victoria parti,</l>
<l>Non est nosse prius; nisi quod cui conscia mens est</l>
<l>Iustitie, nostrum licet hanc sperare favorem.</l>
<l>Ast aliam timuisse parum est. Ab origine rerum</l>
<l>Premia digna piis atque aspera multa malignis</l>
<l>Edixi. Sed enim vobis nunc maxima cura est</l>
<l>Natorum. Veniet tempus quando utraque tristi</l>
<l>Exilio patiare tuum senescere longe</l>
<l>A patria, nec busta petes. Non gloria tanta,</l>
<l>Non decus aut pietas aut fortia facta movebunt</l>
<l>Amborum. Nimium mortalia corda volutat</l>
<l>Ambitio. Spem, non sobolem, michi credite, amatis.</l>
<l>Longior in verbis solito sum; maxima namque</l>
<l>Res agitur merito sermonis et indiga tanti:</l>
<l>Imperium mundique caput! Maiore canendum</l>
<l>Voce aliud superest: dociles advertite mentes.</l>
<l>Est michi propositum, quoniam caligantia mundo</l>
<l>Lumina sunt, propius vestris accedere terris</l>
<l>Et pondus nexusque hominum, mortalia membra</l>
<l>Sponte subire mea, vestrosque levare dolores -</l>
<l>Quantus amor! - mortemque etiam tolerare pudendam.</l>
<l>Ingrate dureque animi, communia quamquam</l>
<l>Munera sunt vobis, tamen hec felicior illa est,</l>
<l>Faverit hoc equidem cui nunc Victoria campo.</l>
<l>Hanc penes imperium simul et mea maxima sedes</l>
<l>Semper erit: sic fixa etenim sententia sanxit.</l>
<l>Neve diu dilata nimis spes vestra putetur,</l>
<l>Cunta prius cunti mortales ista videbunt,</l>
<l>Quam decies latum Saturnus cinxerit orbem</l>
<l>Limite retrogrado. Placida sic Virgine captus</l>
<l>Iam rapior; sacri sic mulcent ubera lactis!"</l></lg>
<lg><l>Talia narrantem cunti gaudentibus alis</l>
<l>Celicole umbrabant atque agmina nuntia pacis.</l>
<l>Attonite auditis non uno tramite matres</l>
<l>Spe varia incerte redeunt. Iam litus Eoum</l>
<l>Sanguinolenta dies casus visura supremos</l>
<l>Lustrabat radiis: iam classica crebra sonabant</l>
<l>Et matutinum per castra frementia murmur.</l></lg>
<lg><l>Consurgunt hinc inde duces. Nec tanta sub astris</l>
<l>Ulla fuit Romana dies per secula cunta,</l>
<l>Nec fuit in campis ullis ductoribus equis</l>
<l>Aut paribus certatum odiis aut artibus aut vi.</l>
<l>Nec metus in presens tantum, sed milia multa</l>
<l>Annorum ante oculos aderant: quemcumque dedisset</l>
<l>Hac acie Fortuna gradum, patriamque domumque</l>
<l>Et stirpem et genus et seros sperare nepotes.</l></lg>
<lg><l>Scipio distinctam campis inducit apertis</l>
<l>Ordinibus miris aciem, dextrumque gubernat</l>
<l>Massinissa latus Numidis instructus, et illum</l>
<l>Hispanus sublimat equus cristataque signat</l>
<l>Cassis et adverso sinuatur purpura vento.</l>
<l>Lelius at levum moderatur in agmine cornu,</l>
<l>Quem sequitur Latiis equitatus ductus ab oris.</l>
<l>Apulus hunc sonipes rapidum propiorque volanti</l>
<l>Fert circum, rigidoque effulgent pectora ferro.</l>
<l>In medio Romana fremit predura iuventus.</l>
<l>Eminet his alte imperitans legionibus ingens</l>
<l>Scipio iamque auro, iam ferro clarus et ostro,</l>
<l>Clarior ast animis et spe clarissimus ampla,</l>
<l>Obscuratque alios. Surgentis lumina Phebi</l>
<l>Ferre velut comites nequeunt, hinc Lucifer almus</l>
<l>Inter hebes radios, illinc Cillenius ore</l>
<l>Pallidus ambiguo; nam cetera sidera circum</l>
<l>Non expectato fugerunt omnia sole:</l>
<l>Excitat ipse altos animos atque omnia firmat</l>
<l>Per medias volitans acies, nitidisque tremendum</l>
<l>Fulmen inest oculis, quod verberet ora tuentum.</l>
<l>Signiferis instare suis equitumque phalanges</l>
<l>Hortari, trepidos verbis solidare, paventes</l>
<l>Erigere ac dubios: hos obtestatur, at illos</l>
<l>Orat, et in medium pulcerrima facta recenset</l>
<l>Vel sua vel generis, nomenque inculcat avorum.</l>
<l>Hos laudat, blandis castigat vocibus illos,</l>
<l>Obiurgatque moras et amico verbere inertes</l>
<l>Instigat; docet ille decus, docet ultima belli</l>
<l>Premia quam prope sint; discriminis atque pudoris</l>
<l>Admonet. His stimulis animos impellit et urget.</l>
<l>Omnibus ille locis festinat adesse, nec ullum</l>
<l>Perdere supremi momentum temporis ardet.</l>
<l>Postquam cunta satis circum provisa suisque</l>
<l>Presidiis firmata videt, dux maximus acri</l>
<l>Cornipede excelsus niveo "Si Iupiter" inquit</l>
<l>"Hunc animum qui nostra movet precordia, cuntis</l>
<l>Nunc vobis notum esse velit, dubitasse pudebit</l>
<l>Qui finis seu que nostros fortuna paratus</l>
<l>Exciperet. Nullus oculis sol clarior unquam</l>
<l>Visus adesse michi. Victoria cernitur ingens.</l>
<l>Vicimus. Agnosco trepidantis turbida vulgi</l>
<l>Murmura et ambiguos motus aciesque labantes.</l>
<l>Vicimus. Hinc animos cerno; statque horrida cedes</l>
<l>Ante oculos, taboque tumens et sanguine torrens,</l>
<l>Et cumuli ingentes patria tellure iacentum.</l>
<l>Ipsum ego iam video iactatis turpiter armis</l>
<l>Excessisse ducem, video, latebrasque petentem.</l>
<l>Atque utinam hesterno patuissent cominus aures</l>
<l>Cuntorum alloquio! Licuisset noscere aperte</l>
<l>Degenerem fractumque animum. Non iste profecto est</l>
<l>Hanibal ille prior, nisi nomen territat ipsum.</l>
<l>Imo ille est equidem: sed enim dux callidus arma</l>
<l>Nota tremit, sentitque aliis tractanda lacertis,</l>
<l>Consilioque novi ducis imperioque moveri.</l>
<l>Non sibi Cannarum consul temerarius ibit</l>
<l>Obvius hoc campo, nec quem pugnare vetabant</l>
<l>Omina clara deum manifestaque signa futuri,</l>
<l>Si mens sana foret; neque nunc Sempronius alter</l>
<l>Presidet his castris. Mecum non pulvis et estus</l>
<l>Solque oculis infestus eum ventusque iuvabunt,</l>
<l>Non nebula insidias cannisque palustribus idem</l>
<l>Obstruet aut aciem victam torpore nivali</l>
<l>Obruet et calido perfundet corpus olivo.</l>
<l>Hic mecum gladio pectus tentabit acuto,</l>
<l>Ense latus rigido, validamque incumbet in hastam.</l>
<l>Hoc metuit. Pacem quotiens petiere pavore</l>
<l>Et quotiens rupere dolis! Si temnimus illos,</l>
<l>Hos odisse decet. Vos nunc ad talia bella</l>
<l>Felices igitur dextras atque arma movete.</l>
<l>Primus in invisos ego iam nunc inferor hostes.</l>
<l>Inde fuga et terror: sic, di, promittitis omnes,</l>
<l>Sic mens saga boni strictique avidissima ferri</l>
<l>Dextera et indomiti generosus pectoris ardor.</l>
<l>At vobis tanto calcata Hispania cursu</l>
<l>Et nostrum iuvenile decus, tot regia bella</l>
<l>Ruraque perpetuis ardentia Punica flammis</l>
<l>Occurrant. Etas actus iam plena viriles</l>
<l>Incipit a nobis verosque optare triumphos:</l>
<l>Iam michi bellorum stimulus radixque malorum</l>
<l>Hanibal et tanti debetur gloria cepti.</l>
<l>Quecumque ingressis pelagus di signa dederunt</l>
<l>Quando Egatis petiere patres, ac plura faventes</l>
<l>Ostendunt. Equidem tempus michi perdere semper</l>
<l>Displicuit, tum precipue cum magna geruntur.</l>
<l>Terror, abes! Certa est victoria - pergite mecum:</l>
<l>Nil moror! - et reditus felix. Qui visere gestit</l>
<l>Et patriam et natos et amice coniugis ora,</l>
<l>Hac iter est Romam!" Victori talia certo,</l>
<l>Non pugnaturo similis postquam ille profatus,</l>
<l>Subticet: hortanti leto simul agmina vultu</l>
<l>Unanimesque alacri respondent voce caterve,</l>
<l>Haud aliter quam si Capitolia celsa tenentem</l>
<l>Curribus in niveis solito clamore sequantur.</l></lg>
<lg><l>Hanibal extremi fatalem temporis horam</l>
<l>Precipitare videns, confestim elephante relicto</l>
<l>Prerapidum conscendit equum, vultuque minaci</l>
<l>Terribilis, qualis pastor Poliphemus ab antro</l>
<l>Turbidus Eolio, vel qualis ab ethere tristis</l>
<l>Nuntius imperiis solet apparere cometa,</l>
<l>Instruit ingentes acies; cuntosque elephantos,</l>
<l>Ut grege monstrifico turbatum territet hostem,</l>
<l>Prima fronte locat; turresque in terga trementes</l>
<l>Cernuntur. Totidem colles iuga summa movere</l>
<l>Dixeris ac totidem nutantes rupibus arces.</l>
<l>Hunc clipeum totis pretendit viribus hostis</l>
<l>Mox Ligures Gallosque acie consistere prima</l>
<l>Imperat, auxiliis illam Balearibus implens</l>
<l>Ac Mauris. Acie Penos locat inde secunda</l>
<l>Atque Afros. Brutio completur tertia tantum</l>
<l>Milite, qui mestus magnaque ex parte coactus</l>
<l>Castra sequebatur. Latis tum cornibus agros</l>
<l>Occupat immenso circumdans agmina giro.</l>
<l>Ad dextram Penos Italis concurrere iussos</l>
<l>Ordinat; at levam Numide tenuere rebelles</l>
<l>Optantesque armis inviso occurrere regi.</l>
<l>Hec ubi disposuit, quoniam sibi castra coacta</l>
<l>Gentibus ex variis fuerant et dissona linguis,</l>
<l>Nunc interpretibus, proprio nunc ore cohortes</l>
<l>Accendit stimulatque, suo non segnior hoste.</l>
<l>Omne simul ducis egregii seu militis idem</l>
<l>Implet opus. Primas acies ac signa ferentes</l>
<l>Instruit, hinc alas cursuque novissima lustrat,</l>
<l>Itque vagus blandis permiscens aspera verbis:</l>
<l>"Si fortuna michi nota est mea, vicimus" inquit;</l>
<l>"Nec vicisse sat est: tumidum delevimus hostem</l>
<l>Romanumque genus, maneant modo pristina vobis</l>
<l>Pectora, Cannarum aut Trebie memorantia tempus.</l>
<l>Nullus ab adverso venit obvius agmine quem non</l>
<l>Mille locis Italo pridem saturata cruore</l>
<l>Fuderit hec acies, cui non fratremve patremve</l>
<l>Aut natum abstulerit. Dux ipse ferocior annis</l>
<l>Et pater, Ausonii tunc gloria nominis ingens,</l>
<l>Hos timuit gladios laudataque signa cruore</l>
<l>Infecit, nostros fugiens rediturus in enses.</l>
<l>Ni forsan procul a patria melioribus iste</l>
<l>Militat auspiciis, aut nos peioribus urbis</l>
<l>Ante fores patrie. Non sic Carthaginis alme</l>
<l>Immemores rear esse deos ut fortia Rome</l>
<l>Menia non ausi ferro defendere, nostris</l>
<l>Menibus insultent. Furor huc attraxerit illos;</l>
<l>Hec Fortuna potens populo spectacula Peno</l>
<l>Miserit, ut quondam digitis avulsa cruentis</l>
<l>Tot spolia. Ut modios curvo complevimus auro,</l>
<l>Contenti patrie rerum transmittere famam</l>
<l>Tantarum, sic formoso nunc vincula collo</l>
<l>Leta ducis Latii victrix Carthago videbit</l>
<l>Et circumductos pecudum de more per urbem</l>
<l>Romanos errare greges Leliumque loquacem</l>
<l>Et varium regem atque inopem, qui nostra reliquit</l>
<l>Arma fugax, hodie cuius, per numina testor</l>
<l>Vos, Mauri Numideque, iugum vitate superbum!</l>
<l>Massinissa suos repetit per verbera servos.</l>
<l>Vos, Galli, certate odiis hostemque vetustum</l>
<l>Nunc gladiis urgete novis: hic campus, in orbe</l>
<l>Collectas alio, longevas expiet iras.</l>
<l>At vos, o Ligures, quos me et mea fata secutos</l>
<l>Per mare, per terras nulli cessisse labori</l>
<l>Hic video, pugnate, precor! Si digna manebunt</l>
<l>Premia victores, non vos, michi credite, vallis</l>
<l>Hispida, nec regio abruptis impervia saxis,</l>
<l>Sed campi pingues et ditia rura tenebunt</l>
<l>Italie, vesterque pavor stimulusque silebit,</l>
<l>Roma ferox. Vos, cara michi dilectaque multum</l>
<l>Agmina, vosque, mei cives, impulsibus ullis</l>
<l>Non opus aut monitis: patriam spectate trementem</l>
<l>Hostilesque faces atque impia pila paventem;</l>
<l>Et notos muros, ubi prima infantia vobis</l>
<l>Exacta est, ubi tot meriti duxistis honores,</l>
<l>Tot letos festosque dies; ubi busta cinisque</l>
<l>Maiorum et memori stant scripte in marmore laudes.</l>
<l>Omnis in armatis patrie fiducia dextris</l>
<l>Et vestra virtute sita est: succurrite fesse!</l>
<l>Uxores vobis dulcesque occurrere natos</l>
<l>Deprecor et trepidas matres sacramque parentum</l>
<l>Canitiem, et patrii curam superesse sepulcri."</l></lg>
<lg><l>Nondum finierat, magnusque in verba ferebat</l>
<l>Impetus ardentem, subito cum classica et omnes</l>
<l>Romane cecinere tube, clamorque tremendus</l>
<l>Ortus ab adverso celum complevit et auras,</l>
<l>Ac strepitu horrisono volucres hesere volantes;</l>
<l>Quo cunte concusse acies, trepidique elephantes</l>
<l>In sua precipiti redierunt agmina cursu</l>
<l>Turbaruntque loco, compulsaque cornua retro</l>
<l>Cesserunt. O ceca hominum mens, inscia rerum</l>
<l>Consiliisque illusa tuis! Quos agmine primo</l>
<l>Presidium cauti ducis anxia cura locarat,</l>
<l>Hi stragem peperere suis primamque ruinam!</l>
<l>Hic fragor Hanibalem medio sermone loquentem</l>
<l>Avertit, veluti subitum si forte canenti</l>
<l>Obstrepat et scisso descendat Iupiter axe,</l>
<l>Ille silet tremuloque modos sub gutture frangit</l>
<l>Attollitque oculos et celum suspicit atrum.</l>
<l>Verum tam variis totiens dux casibus olim</l>
<l>Iactatus, totiens dubiis exercitus armis,</l>
<l>Perstat et adversos speculatur turbidus hostes,</l>
<l>Increpitansque metus, vires animosque fluentes</l>
<l>Colligit, excurritque fremens, seque obvius offert.</l>
<l>Sicut aper, rapidis postquam latratibus actus</l>
<l>Vulnificos instare canes atque arma sequentum</l>
<l>Advertit, iam terga riget, iam subrigit aures,</l>
<l>Hinc preceps in tela ruit; sic fervidus ibat</l>
<l>Hanibal, egregiique animam patris ore vocabat.</l>
<l>Stabat ab adverso iuvenis tunc impiger acri</l>
<l>Massinissa animo, qui mox fluitantia cernens</l>
<l>Cornua Penorum, trepidos irrumpit in hostes,</l>
<l>Et quacumque viam facit ingens belua, raptim</l>
<l>Insequitur; similique fretus duce Lelius inter</l>
<l>Irruit armorum cumulos tempusque locumque</l>
<l>Arripit; obstantes cedit, fugientibus instat.</l>
<l>Scipio magnanimus violenti more leonis,</l>
<l>Qui catulis festinet opem silvasque ferasque</l>
<l>Obruat, in medios stricto penetraverat ense.</l>
<l>Illum tote acies, illum miratur ab alto</l>
<l>Iupiter, et nostro sibi num foret emulus orbe</l>
<l>Sol stetit ambiguus: rutilo sic totus in auro</l>
<l>Fulgebat, sic purpureo radiabat amictu,</l>
<l>Sic rigidis nitidus iuvenis splendebat in armis.</l>
<l>Postquam est ad veros perventum cominus hostes,</l>
<l>Romani Penique manus miscere cruentas</l>
<l>Ceperunt. Ingens et inexorabilis urget</l>
<l>Ira duces populosque duos; nec Martius usquam</l>
<l>Impetus asperior, nec acerbior ulla per orbem</l>
<l>Pugna fuit. Nec enim pretio conducta gerebat</l>
<l>Bella cohors. Aderant proprio qui sanguine vellent,</l>
<l>Quas ipsi ediderant, odiorum extinguere flammas.</l>
<l>Unus amor cuntisque adeo legionibus una</l>
<l>Mens erat: ulcisci iustos vel morte dolores.</l>
<l>Punica perfidia et Romana superbia passim</l>
<l>Vocibus alternis vulnus iactantur ad omne:</l>
<l>Iurgia et infames questus, et tempore eodem</l>
<l>Hic sonus, hic iugulis extorta silentia cesis;</l>
<l>Annua nunc Penis et amara tributa subactis,</l>
<l>Nunc fraus et capto strages indigna Sagunto,</l>
<l>Et quicquid Rabies odio flammata vetusto</l>
<l>Armatis dictare solet. Coit omnis in unum</l>
<l>Offense cumulus longique iniuria belli.</l>
<l>Pectora pectoribus tunduntur et ensibus enses,</l>
<l>Vulnera vulneribus, mortes quoque mortibus atre</l>
<l>Miscentur: iuvat insertis descendere ad umbras</l>
<l>Visceribus, Manesque novo turbare tumultu,</l>
<l>Pugnantesque animas Herebo transferre silenti.</l></lg>
<lg><l>Heu furor! et quanto satius vixisse quietus</l>
<l>Finibus in patriis populus potuisset uterque!</l>
<l>Non sinit ambitio cecique superbia cordis</l>
<l>Et sitis, eterna que spe succendit habendi</l>
<l>Mortales, uritque animos et trudit in enses.</l></lg>
<lg><l>Confligunt infense acies; nec publica tantum</l>
<l>Hos odia exagitant; credit sua vulnera quisque</l>
<l>Et patris fratrisque necem, dum percutit hostem,</l>
<l>Ulcisci. Usque adeo mentes offensa vetusta</l>
<l>Asperat! atque odio levius certare recenti</l>
<l>Impellunt sua castra duces et vocibus altis</l>
<l>Accendunt animos et honesta pericula monstrant</l>
<l>Ac subeunt. Species visa est pulcerrima mortis</l>
<l>Pro patria pepigisse animam. Vis ampla furorum</l>
<l>Armorumque dabat strepitus gemitusque cadentum</l>
<l>Confusos horrore sonos. Iam sanguinis altus</l>
<l>It fluvius camposque rigat fumantibus undis,</l>
<l>Iamque furens operit volvitque cadavera torrens.</l>
<l>Mons quoque corporibus prostratis surgit equorum</l>
<l>Atque virum, rabidosque iugis iam separat hostes.</l>
<l>Non sic attonitos Egeo litore nautas</l>
<l>Expavisse rear, quibus insula nata repente</l>
<l>Est prope Therasiam; quod monstrum doctus aruspex</l>
<l>Romano dedit imperio Macedumque ruine;</l>
<l>Navita sed transtro rudis ac stupefactus adhesit.</l></lg>
<lg><l>Ceperat interea pugna superatus iniqua</l>
<l>Auxiliaris eques Penorum excedere campo.</l>
<l>Insequitur victor profugos. Iam sparsa sequendo</l>
<l>Ipsa viam cumulos inter reperire laborat</l>
<l>Cesorum, Romana acies: pars scandere in altum</l>
<l>Et dubio titubare gradu, pars lubrica circum</l>
<l>Arva tenens, sparsis aditum tentare maniplis.</l>
<l>Signiferi fluitare etiam armorumque magistri:</l>
<l>Et poterat vincendo vagus felicia miles</l>
<l>Bella repentinis prevertere cladibus, atque</l>
<l>Illustrem fedare diem, ni providus alti</l>
<l>Scipio consilii, revocantia signa dedisset.</l>
<l>Cognita nam postquam iusso tubicine campis</l>
<l>Vox sonuit, tenuere gradum signumque secuti</l>
<l>In primos rediere globos. Hinc agmina rursus</l>
<l>Turbine concurrunt alio, sed viribus isdem;</l>
<l>Ethere dispersos veluti cum turbidus Auster</l>
<l>Arctavit nimbos, siluitque repressa parumper,</l>
<l>Dum tonat, hinc pluviis et grandine mixta resurgit</l>
<l>Tempestas inimica satis. Excesserat ardens</l>
<l>Scipio iam colles immensa strage coactos,</l>
<l>Collatisque iterum signis et viribus ambe</l>
<l>Miscebant acies equato prelia campo.</l></lg>
<lg><l>Solicitum spectasse Deum tot funera gentis</l>
<l>Indomite, tantosque truci sub Marte labores</l>
<l>Crediderim, seu quis validis foret exitus armis.</l>
<l>Hoc equidem mundi campo commissa patenti</l>
<l>Nutabat Fortuna die, quis iura supremi</l>
<l>Imperii summumque gradum, quis sceptra teneret.</l>
<l>Favisset si forte etenim sors ultima Peno,</l>
<l>Quis dubitet quin immensum dominata per orbem</l>
<l>Impia Carthago rerum tenuisset habenas,</l>
<l>Romanumque nichil foret hec in tempora nomen?</l>
<l>Itala barbaricis tellus lacerata colonis</l>
<l>Mutasset genus egregium, maiorque fuisset</l>
<l>Africa. Si potuit nomen sibi Grecia inermis</l>
<l>Imposuisse suum, quanto magis Africa victrix!</l>
<l>Sed miserata pios divina Potentia nobis</l>
<l>Succurrit, talemque virum peioribus annis</l>
<l>Italie dedit afflicte, qui fortia bella</l>
<l>Fortior exciperet, qui non presentia tantum,</l>
<l>Sed ventura etiam discrimina pelleret unus;</l>
<l>Temporibus cui tuta suis innixa maneret</l>
<l>Et cui libertas servanda sequentibus annis.</l></lg>
<lg><l>Iam media Sol almus equos regione trahebat</l>
<l>Etherea et tantas spectabat territus iras.</l>
<l>Impiger et nullo defessus membra labore,</l>
<l>Non estu, non vulneribus, non nube calentis</l>
<l>Pulveris, extremas manibus tentare procellas</l>
<l>Scipio tendebat, cuneus quo densior illum</l>
<l>Et ducis adversi facies optata vocabat.</l>
<l>Ac velut Ethneo descendens vertice vastat</l>
<l>Flamma cavernosi convexa trementia montis,</l>
<l>Et scopulos ruit obstantes arbustaque frangit</l>
<l>Obvia, sulfuree reboant simul undique valles,</l>
<l>Sic ferus et simili prosternit turbine cunta</l>
<l>Scipio, sepe monens: "Miles Romane, precor te:</l>
<l>Aut vince aut morere: mecum nunc ultima tenta.</l>
<l>Hec via vel Romam, vel certo tramite ducit</l>
<l>Ad superos". Hec vociferans intrabat in agmen</l>
<l>Hanibalis. Contra ille gravi cum mole ruentem</l>
<l>Excipit impavidus. Confligunt fulmina Martis,</l>
<l>Hinc Scipio, hinc Hanibal; cernensque ex ethere Mavors</l>
<l>Miratur tales terris superesse magistros</l>
<l>Militie, tales operum ferrique ministros.</l></lg>
<lg><l>Hic precor ut mendax desistat Grecia tandem</l>
<l>Nominibus certare ducum; pudeatque referre</l>
<l>Imbelles Asie populos Gangemque subactum.</l>
<l>Parthorum sileant reges et Persidis arvis</l>
<l>Exiguo spectata phalanx; nec conserat ipsa</l>
<l>Troia manum Priamique domus cantata poetis</l>
<l>Graiorum et nostris; non regum quisquis odoro</l>
<l>Crine fluens atque Assirio crispatus amictu.</l>
<l>His campis non Inde acies, non fluxa per armos</l>
<l>Purpura, non levibus tantum confisa sagittis</l>
<l>Turba fugax; verum hinc armis innata, virenti</l>
<l>Robore subsistens Italo Romana iuventus</l>
<l>Arma tulit: contra assiduis exercita bellis</l>
<l>Agmina Penorum, quibus est Hispania testis</l>
<l>Virtutis Latiumque magis; que mille per arva</l>
<l>Romanos hominum victores omniaque ausos</l>
<l>Iam pessum ferro dederant et fortibus armis.</l>
<l>Has inter gentes alio certamine longe</l>
<l>Concursum est, aliis animis. Iam vera fatenti</l>
<l>Viribus hec acies preit, hec levitate; sed unum est</l>
<l>Parque odium ambabus. Vix tandem fessa parumper</l>
<l>Cedebat Penorum acies. Tum fervidus ira</l>
<l>Hanibal exclamat: "Non hec tibi signa, retrorsum,</l>
<l>Furcifer, ut referas dederam. Quin pergis? et illa</l>
<l>Hostibus in mediis potius discerpta relinque.</l>
<l>Heu michi! quo ruitis? Non est via recta. Venite:</l>
<l>Hac hostem reperire licet. Carthaginis estis</l>
<l>Sic memores? Hac forte domum remeare putatis?</l>
<l>Erratis, miseri cives! Hec carceris una</l>
<l>Exiliique via est." Hec dicens ibat in hostes</l>
<l>Solus et intrepidus. Cuntas sic ille pudore</l>
<l>Et victas pietate ducis firmasse cohortes</l>
<l>Visus erat; bellumque ingens renovataque cedes</l>
<l>Ceperat. Urgebat Scipio primusque premebat</l>
<l>Obstantes cuneos et funera crebra serebat:</l>
<l>Perfidiam numquid tam longa inferre videbo</l>
<l>Prelia Virtuti? Non sic pietatis avite</l>
<l>Oblitos rear esse deos. Concurrite fortes</l>
<l>Pectoribus manibusque, viri! Victoria presto est."</l>
<l>Talia iactabat stricto mucrone tremendus.</l>
<l>Iamque referre pedem paulatim exterritus hostis:</l>
<l>Mox magis atque magis; nec iam reverentia tanti</l>
<l>Ulla ducis retinere diu potuisset in armis.</l>
<l>Ecce autem pariter redeuntes hoste fugato</l>
<l>Rex Leliusque retro fessos</l>
<l>Improvisi a tergo invadunt. Ilicet ergo</l>
<l>Cepta prius sensim laxis fuga pergit habenis;</l>
<l>Nec patrie pietas, proprii nec cura pudoris</l>
<l>Nec decus Hanibalis quicquam valuere precesque.</l></lg>
<lg><l>Ille videns fractas acies et terga suorum</l>
<l>Versa metu, rapidum trepida formidine tandem</l>
<l>Volvit equum campoque fugit lacrimosus aperto,</l>
<l>Accusansque omnes hominesve deosve, propinquum</l>
<l>Pervenit Adrumetum. Illic menibus urbis amice</l>
<l>Substitit. Hinc iterum Peno revocante senatu</l>
<l>Digreditur. Postquam attonite sub menia ventum</l>
<l>Est patrie, non ille forum, non publica templa,</l>
<l>Sed furtim petiisse larem contentus et ima</l>
<l>Sede diu mestus, latebris sese abdidit atris.</l>
</lg></div1>
<div1><head>VIII</head>

<lg><l>Pronus ad Occeanum, cupiens narrare profundis</l>
<l>Antipodum populis nostro que viderat orbe,</l>
<l>Sol rapidos stimulabat equos; nondumque solutus</l>
<l>Scipio curarum laqueis, suprema volutans</l>
<l>Excidia infande gentis tempusque locumque</l>
<l>Atque aditus formamque rei et discrimina secum</l>
<l>Cunta simul tacitus vigili sub mente movebat.</l>
<l>At quia solis iter devexum atque hora monere</l>
<l>Grata videbatur fessis daret otia castris,</l>
<l>Instituit revocare acies meritamque quietem</l>
<l>Tradere militibus, nocturni tempora somni.</l>
<l>Et tamen hostili quam primum irrumpere vallo</l>
<l>Visum est: huc alacres igitur preit ipse cohortes</l>
<l>Ingrediturque aditum nullo custode locorum.</l>
<l>Illic preda ingens,</l>
<l>Precipitem meditante fugam et quid vita valeret,</l>
<l>Non quid opes, passimque iacens pretiosa supellex</l>
<l>Inventa est. Rapitur cupide Carthaginis aurum</l>
<l>Per maria et terras quesitum sanguine multo:</l>
<l>Barbarice Libico quod vieta Hispania bello</l>
<l>Misit avaritie, Sardis quod fessa cavernis,</l>
<l>Quod Siculis totiens extorserat impia templis,</l>
<l>Quod medio percussa die plaga torrida mundi</l>
<l>Et niger Ethiopum populus regnumque perustum,</l>
<l>Quod Mauri Numidumque olim per secula longa</l>
<l>Aut reges misere alii, quodque Itala tellus</l>
<l>Tot dederat damnis; id totum sanguine mixtum</l>
<l>Africa nunc revomit. Quid tot valuere rapine?</l>
<l>Raptor raptorem spoliat. Nunc ite per ampla</l>
<l>Equora, nunc validas prosternite turribus arces,</l>
<l>Nunc aratrum antiquis insultet menibus. Omnes</l>
<l>Unus habet predas hostis, mundique superbit</l>
<l>Tot spoliis vestrisque simul. Tandem agmine fesso</l>
<l>Scipio magnanimus referens victricia retro</l>
<l>Signa sub occasum solis sua castra revisit.</l>
<l>Captivos servare iubet, queve ampia relatu</l>
<l>Ac speciosa forent; nam cetera preda viritim</l>
<l>Sparsa erat atque animos mulcebat militis acres.</l></lg>
<lg><l>Serus Athlanteo radiabat vertice pulcer</l>
<l>Hesperus et nitido rarissima sidera celo.</l>
<l>Aggere gramineo considit leta iuventus,</l>
<l>Celsior at cuntis Scipio rexque additus illi</l>
<l>Herbosum tenuere thorum. Tum corpora curant</l>
<l>Fessa labore gravi belloque exhausta diurno.</l>
<l>Ut dapibus compressa fames primusve quievit</l>
<l>Impetus edendi, placido facundior ore</l>
<l>Lelius ingreditur: "Postquam michi Fata dedere</l>
<l>Hunc tantum vidisse diem, contentus abibo</l>
<l>Quo iam cumque trahent; nec me natum esse pigebit,</l>
<l>Dum tecum vixisse ferar, fortissime rector</l>
<l>Hesperie, cui nostra salus bene creditur uni.</l>
<l>Hoc, fateor, solo mentem spes ultima lusit;</l>
<l>Nam rediens bello magna iam parte peracto,</l>
<l>Cum Massinissam cedentem terga viderem</l>
<l>Teque per adversos tanta virtute tonantem,</l>
<l>'Actum de Hanibale est' tacito cum murmure dixi.</l>
<l>Nunc quibus ille viis aut quonam eruperit astu</l>
<l>Obstupeo mirorque fugam; sed notior illis</l>
<l>Est regio, idque hodie multis fortasse salutis</l>
<l>Causa fuit." Medio abrumpens sermone loquentem</l>
<l>Rex ait: "Iste quidem merito clarissimus omni</l>
<l>Posteritate dies per secula longa feretur,</l>
<l>Nominis Ausonii fuerit dum fama superstes.</l>
<l>Sed, Leli, michi crede, novi moresque animumque:</l>
<l>Hanibal anne dolis victus succumbat an armis</l>
<l>Serius, incertum est. Unum michi lumen in illo</l>
<l>Centum oculis par est, Argum quem sepe vocare</l>
<l>Bellorum soleo, quia non est fallere cuiquam</l>
<l>Ingenium mentemque viri. Tamen omnia vite</l>
<l>Consilia atque omnem ancipitis discriminis artem</l>
<l>Verterat una dies. Iamque hunc prendisse videbar</l>
<l>Et comitem inviso Romam misisse Siphaci.</l>
<l>Sed dum cunta oculis lustro vigilantibus, ille</l>
<l>Avolat et noto decurrit tramite tutus:</l>
<l>Nec dubium ingentes quin montes stragis et altum</l>
<l>Sanguinis infandi pelagus vel mole vel undis</l>
<l>Crevissent, nisi dilapsos per opaca viarum</l>
<l>Vicine sociis cepissent menibus arces."</l>
<l>Excipit hunc Scipio: "Vitam quecumque per omnem</l>
<l>Aut vidi aut legi, fateor, michi parva videntur</l>
<l>Fabula, dum memini Hanibalis. Vidistis, amici,</l>
<l>Quantus erat, quantaque acies firmaverat arte.</l>
<l>Ipse michi adversus veniebat in agmine primo</l>
<l>Obiciens Penos Italis, Numidasque rebelles,</l>
<l>Massinissa, tibi, memor hos odioque metuque</l>
<l>In regem pugnare suum; Latiamque cohortem</l>
<l>Ecce ubi constituit, quoniam venisse coactam</l>
<l>Noverat. In frontem stetit Indica belua pugne,</l>
<l>Getulique greges: horum terrore putavit</l>
<l>Romanam turbare aciem, quorum impetus illi</l>
<l>Profuit innumeris bellis. Sed amicior omnem</l>
<l>Hunc nobis Fortuna metum detraxit; eramque</l>
<l>Ipse ego solicitus quibus hoc eludere monstrum</l>
<l>Artibus aut tolerare feras quo robore possem,</l>
<l>Atque ideo primam rara legione catervam</l>
<l>Implevi, facilis pesti qua transitus esset,</l>
<l>Ut cursu diffusa suo contemptior iret</l>
<l>Innocua feritate ruens. Sed, Iupiter alme,</l>
<l>Quam forti stetit ille animo, dum fracta videret</l>
<l>Cornua, quam nichil extimuit, quotiensque labantem</l>
<l>Restituit virtute aciem interdumque coegit</l>
<l>Spem titubare meam! Solitum iactare profecto,</l>
<l>Mentio clarorum fuerit si forte virorum,</l>
<l>Audivi, ipse omnis bello quod tertius evi</l>
<l>Orbe sit in toto; peragitque hoc ordine: primum</l>
<l>Ponit Alexandrum, Pirrum locat inde secundum,</l>
<l>Et sequitur mox ipse duos. Sed vera fateri</l>
<l>Non livor vetet aut odium: michi maximus omni</l>
<l>Hanibal ex numero est, Darium nisi forte Porumque</l>
<l>Est vicisse magis quam, quos numerare labor est,</l>
<l>Tot nostros fudisse duces; nisi prestat inermem</l>
<l>Barbariem superasse manu, quam cede cruenta</l>
<l>Romanas stravisse acies. Distantia longe</l>
<l>Acta ducum memoro. Quid? mores moribus equem?</l>
<l>Hinc regem nudare piget: stet tegmine fame</l>
<l>Clarus apud populos! at dignis laudibus acrem</l>
<l>Hinc hostem celebrare vacat. Quis bella subire</l>
<l>Promptior, aut medio quis cautior esse periclo?</l>
<l>Quisve cibi aut somni, quis vini parcior illo est?</l>
<l>Hoc admirari soleo, quod sepe relatum</l>
<l>Est michi: funerei post prima exordia belli,</l>
<l>Solicitum assidue et facinus sub mente profunda</l>
<l>Volventem egregium, nunquam cenasse sedentem.</l>
<l>Iam quid ego armorum curas artemque supremam</l>
<l>Glitie, terramve duci clipeumve cubile,</l>
<l>Neglecteque decus vestis studiumque frementum</l>
<l>Cornipedum memorare velim? patientia quanta est</l>
<l>Frigoris atque estus cursusque sitisque famisque!</l>
<l>Quanta ducum miles, quanta est dux militis idem</l>
<l>Spes animis! quod primus eat ruiturus in hostem,</l>
<l>Ultimus excedat campis. Hec omnia pridem</l>
<l>Novimus experti. Si quid modo pectore in illo</l>
<l>Aut veri aut sancti melior natura locasset,</l>
<l>Optarem nostro genitum natumque sub orbe.</l>
<l>Quis michi ductorem laudet, quem ceca gubernet</l>
<l>Ebrietas, fugienda viro cuicumque, sed altis</l>
<l>Principibus funesta lues? quis sparsa cruore</l>
<l>Convivia et plenis elata cadavere mensis,</l>
<l>Perque estum ancipites algenti in flumine saltus?</l>
<l>Barbaricus cui luxus iners et Persica sortis</l>
<l>Blandimenta nove placeant ac purpura mollis?</l>
<l>Cetera pretereo; sed enim non moribus istis</l>
<l>Hanibal Italiam bello vastasse trilustri</l>
<l>Evaluit." Sic fatus erat. Tum pauca modeste</l>
<l>Massinissa refert: "Depressor magne tuarum</l>
<l>Atque alienarum mirator maxime rerum,</l>
<l>Si michi das fandi veniam, stat dicere contra.</l>
<l>Noscendi studio fame si credis avite,</l>
<l>Magnus Alexander, nullis non victor in oris,</l>
<l>Orbe peragrato tandem pervenit ad ortus,</l>
<l>Fortunamque simul clausit cum tempore vite;</l>
<l>Hanibal et spatio brevior victusque cruente</l>
<l>Est hodie. Ille Asiam tentataque cunta subegit,</l>
<l>Innumeros domuit populos urbesque ducesque</l>
<l>.........................................</l>
<l>"Et lupus immensum qui tuto irrupit ovile,</l>
<l>Is timet adversum longe spectasse leonem.</l>
<l>Vicit Alexander populos, rex optime, nosti,</l>
<l>Quos adiit: Graios titulis haud ille paternis</l>
<l>Subtrahat. Ast Asiam quo vicerit inde paratu</l>
<l>Scimus et imbelles Arabes et inertia Bacthra.</l>
<l>At non Arthoas gentes, qua vergere primum</l>
<l>Commoditate loci poterat, non Punica regna,</l>
<l>Non Italos mundique caput, Gallosque et Hiberos</l>
<l>Attigit; hos extra, quid dignum laude videtis</l>
<l>Egregia et tantis titulis tantoque boatu?</l>
<l>Vicisse hunc omnes liceat, fudisse quod usquam est:</l>
<l>Regibus Eois domitis Indoque cruori</l>
<l>Quatuor obiciam Latio confecta potenti</l>
<l>Prelia. Visne gravem et memorandum in accula testem?</l>
<l>Alter Alexander rex Epirensis et huius</l>
<l>Non minor ipse animis et avunculus, Orbe viritim</l>
<l>Diviso, Italiam venit belloque subactus,</l>
<l>Dum latus Ausonia transfixum cerneret hasta,</l>
<l>Hec ait expirans: 'Heu quam diversa nepoti</l>
<l>Et michi bellorum cecidit sors! Ille iocose</l>
<l>Femineum subigit nullo certamine vulgus;</l>
<l>Durior armatis mea me discrimine tanto</l>
<l>Obiecit Fortuna viris'. Cum talibus ergo</l>
<l>Hanibal iste viris tot iam fera bella per annos</l>
<l>Qua virtute gerat nostis; namque illa perennis</l>
<l>Gloria magnifici regis fortunaque semper</l>
<l>Prospera et in finem simili comitata favore</l>
<l>Non nichil externis sicut splendoribus addit,</l>
<l>Omnia sic studio vigili meditantibus aufert</l>
<l>Indicium verique viam: pars altera namque</l>
<l>Fortune latet ambigue, nec noscere promptum est</l>
<l>Quantus in adversis. Brevitas quoque temporis illi</l>
<l>Hoc tribuit, morsque ipsa viro properata, nec ullum</l>
<l>Maius habet Fortuna bonum, quam leta sub uno</l>
<l>Et vitam clausisse die. Si tempus utrique</l>
<l>Indultum excutias, tute fateare necesse est</l>
<l>Hanibal ut plures vincendo exegerit annos,</l>
<l>Quam vivendo alius. Macedum quo vita tyrannum</l>
<l>Tempore destituit, toto quis protinus orbe</l>
<l>Vicerat Hanibalem? si tunc cessisset ad umbras,</l>
<l>Ibat honorato visurus Tartara curru,</l>
<l>Quesito non de Persis Arabisque triumpho.</l>
<l>Sin rex longeve traxisset fila senecte,</l>
<l>Quis fuerit certus venturo tempore vates,</l>
<l>Num Fortuna senem exciperet, num rara secundis</l>
<l>Forte Fides seros mansisset firma sub annos,</l>
<l>Precipue si, quod fuerat iam sepe minatus,</l>
<l>Italiam senior tentasset et Africa bella?</l>
<l>Singula versanti, quoniam nox alta soporis</l>
<l>Admonet, hic illo maior belloque videtur</l>
<l>Clarior, atque hodie plus vere laudis adeptus,</l>
<l>Si famam egregiam non dat Fortuna nec aufert,</l>
<l>Quam vincendo alius; licet omnis Grecula circum</l>
<l>Obstrepat et testes inculcet turba libellos."</l></lg>
<lg><l>Dixerat; astabant intentis auribus omnes.</l>
<l>Miles in his gravior paulumque annosior unus</l>
<l>Incipit: "Haud cubie quem magnum dixeris, ille</l>
<l>Maximus est, nec parva tibi miranda videntur,</l>
<l>Nec vulgare aliquid solitum laudare tenemus.</l>
<l>Hoc unum petiisse velim: si tertius ille est,</l>
<l>Quem tandem claro tanta virtute relictum</l>
<l>Scipiade putat esse locum, quove ordine sese</l>
<l>Insereret, si forte acie victricia signa,</l>
<l>Quod procul avertant superi, tenuisset ab ista."</l></lg>
<lg><l>Doctus ad hec Lelius: "Tu, si quis sidera celi</l>
<l>Dinumerare volens hoc digerat ordine, primum</l>
<l>Luciferum, post Arthurum gelidumque Boetem,</l>
<l>Hinc alios ignes, Solem fortasse putabis</l>
<l>Preteriisse? imo stat per se solus, et inde</l>
<l>Nomen habet. Nec sum ignarus quid callidus ille</l>
<l>Responderet ad hec, acie si victor abisset</l>
<l>Hesterna: Macedum regem Pirrumque secundos</l>
<l>Esse sibi, cuntosque alios quos clara per orbem</l>
<l>Fama duces loquitur. Sed enim se dicere quartum</l>
<l>Noluit erubuitque altis miscere supremum</l>
<l>Sideribusque diem." Sic ille effatus et omnes</l>
<l>Assensere animis nutuque et murmure feto.</l>
<l>Talibus atque aliis noctem sermonibus illam</l>
<l>Insomnem traxere diu. Iamque Hesperus alto</l>
<l>Mersus erat pelago, mediumque rotunda loquendo</l>
<l>Transierat iam luna polum. Tunc undique passim</l>
<l>Defessi in viridi deponunt aggere membra.</l>
<l>Sic ubi tristis apes celo commisit aperto</l>
<l>Impetus, et magne cedis pluit ether acervos,</l>
<l>Pars victrix repetit sedes procul hoste remoto</l>
<l>Et circa regem coeunt ac murmure plaudunt,</l>
<l>Postremum irriguo dant corpora lassa sopori</l>
<l>Atque omnes pariterque silent pariterque quiescunt.</l></lg>
<lg><l>Vixdum exorta dies iterumque ascendere classem</l>
<l>Lelius et Romam leto rumore iubetur</l>
<l>Solicitosque implere Patres. Iamque equora felix</l>
<l>Nuntius ingrediens Austro dat vela ferenti.</l></lg>
<lg><l>Hic status in castris; at quis Carthagine terror,</l>
<l>Qui dolor aut quenam trepidi nova cura senatus!</l>
<l>Plebs subitis percussa malis pretoria circum</l>
<l>It Patrum afflictisque iubet succurrere fatis</l>
<l>Penorum, et patrie miseram prohibere ruinam.</l>
<l>Illi autem dubii consultant, qualiter olim,</l>
<l>Dum scopulo collisa ratis gemit atque supremum</l>
<l>Naufragium impendet, coeunt atque ultima tandem</l>
<l>Consilia expediunt trepidi sub nocte magistri.</l>
<l>Omnibus una salus visa est exquirere quenam</l>
<l>Mens foret Hanibali, ducis an spectata probati</l>
<l>Virtus sub tanto cecidisset victa periclo,</l>
<l>Staret an adversis animus spesque ulla sub alto</l>
<l>Pectore, et ambigui que sit sententia belli.</l>
<l>Ille diu renuens tandem populique Patrumque</l>
<l>Imperiis obstare nequit. Mestissimus ergo,</l>
<l>Confususque pudore gravi ac merore, latebris</l>
<l>Egreditur, qualis rapto matrona decore,</l>
<l>Que quamvis culpa careat, sibi conscia tanti</l>
<l>Dedecoris, silet ipsa tamen refugitque videri</l>
<l>Exhorretque viri aspectum faciemque suorum.</l>
<l>Ut trepido stetit ille foro, confusa repente</l>
<l>Turba ducem visura suum, quem tempore tanto</l>
<l>Tam procul a patria longiquaque bella gerentem</l>
<l>Audierat, populusque omnis concurrit et ingens</l>
<l>Curia et innumero complentur compita vulgo.</l>
<l>Aspiciensque suos cives generosus et asper</l>
<l>Spiritus intumuit; tandemque silentia tristi</l>
<l>Fronte monens: "Uno si quidem plus viximus" inquit,</l>
<l>Quam decuit placuitque die - crimenque fatebor</l>
<l>Ipse meum: pridem tacitus me prelia sensi</l>
<l>Aversis tentare deis, sed pulcra per omnes</l>
<l>Gloria precipitem casus fameque libido</l>
<l>Ceca tulit -, testes facio, quos sensimus hostes</l>
<l>Esse, deos: actum quicquid vel arma vel artes</l>
<l>Vel nostre valuere manus, nec defuit unquam</l>
<l>Cura operi egregio. Vicerunt numina nostros</l>
<l>Conatus. Cecidi totus, nec iam ulla relicta est</l>
<l>Spes michi: vos precibus Romanam exposcite pacem.</l>
<l>Consilii hec est summa mei." Sic fatus in imas</l>
<l>Rursus abit latebras, celumque videre recusat.</l>
<l>Inde pudor mixtusque dolor, simul ira pavorque</l>
<l>Cum quaterent animum assidue, tutasque negaret</l>
<l>Fama moras hostisque odium, secreta paravit</l>
<l>Effugia occultosque abitus; lucemque per omnem</l>
<l>Multus adesse foro, Populo se inferre frequenti;</l>
<l>Vespere thesauros ad proxima littora mittit</l>
<l>Ingentes, seque ipse, vagus ceu, menibus effert;</l>
<l>Dumque poli medium nox intempesta rotaret,</l>
<l>Conscendit puppim tacitus, tum carbasa ventis</l>
<l>Pandit et infauste condemnat litus arene.</l>
<l>Iam procul Italiam pelago spectabat ab alto</l>
<l>Suspirans repetensque sui primordia fati.</l>
<l>Stat regum tentare fidem ferrique quod usquam est,</l>
<l>Et bellum renovare ferum, mundumque procellis</l>
<l>Exagitare aliis. Iam pridem magnus in armis</l>
<l>Rex erat Anthiocus: Sirie iam tractus et omnes</l>
<l>Hellespontiaci fervebant litoris urbes,</l>
<l>Iamque Ephesum belli sedem rex ipse tenebat,</l>
<l>Equore iam classis campisque equitatus apertis;</l>
<l>Dux deerat ceptis. Huc recto tramite proram</l>
<l>Hanibal, huc clavum iubet, huc et carbasa flecti.</l>
<l>Iam Drepanum propere, iam litora nota Panormi</l>
<l>Pretereunt curvosque sinus Zephiroque favente</l>
<l>Vulcanum Liparimque secant, fumumque favillis</l>
<l>Nigrantem horrificis geminumque ardere cacumen</l>
<l>Suspiciunt pavidi, fugiuntque iuvantibus undis.</l></lg>
<lg><l>Stat sinus, Italicum latus inter et arva propinque</l>
<l>Trinacrie, solitus spectantes fallere nautas</l>
<l>Eminus, unius ac faciem protendere terre,</l>
<l>Abstulit id dubium donec longevior usus</l>
<l>Paulatim, nam continuo duo litora tractu</l>
<l>Dixeris herere et geminos se tangere montes,</l>
<l>Quod quondam fecisse ferunt. Huc vela Pelorus</l>
<l>Seu casu seu sponte dabat, namque ille magister</l>
<l>Puppis erat. Timuit fraudem dux callidus et se</l>
<l>Obiectum ratus insidiis, nil tale merentem</l>
<l>Obtruncat: subitoque errorem agnovit, et acris</l>
<l>Penituit facti. Siculo tum monte cadaver</l>
<l>Deposuit bustumque super construxit et aram</l>
<l>Addidit ac statuam memorem; nomenque sepulti</l>
<l>Nunc etiam mons ipse tenet semperque tenebit.</l>
<l>Faucibus emergens dubiis ratis impia vasto</l>
<l>Sulcat iter pelago: Cephalon prior obvia surgit</l>
<l>Ac vicina pari spatio contenta Iacintus.</l>
<l>Leva brevem dabat inde viam, si fluctibus Isthmos</l>
<l>Cederet ac gemini limes maris alta Chorintus.</l>
<l>Iustius exemplo novus hic fortasse recenti</l>
<l>Supplicium erroris potuit timuisse magister;</l>
<l>Ergo gubernaclum flectit. Iamque equore ab alto</l>
<l>Litoream Mathona vident, ubi forte Philippus</l>
<l>Rex Macedum fuerat, iam lumine captus eodem.</l>
<l>Contigit hinc animum vidueque iniuria frontis</l>
<l>Et dolor atque Itale admonuit locus ille paludis.</l>
<l>Inde maris late scopulos emensus Achei</l>
<l>Volvitur, eximio qua palmite fertilis extat</l>
<l>Angulus atque Euros seu Gnosia prospicit arva</l>
<l>Innumerasque sacro sparsas legit equore terras.</l>
<l>Hinc Ephesum festinus adit regisque furentis</l>
<l>Excitat admotis ardentia pectora flammis.</l>
<l>Utque alias celi ventis urgentibus oras</l>
<l>Occupat interdum nimbus, qui grandine postquam</l>
<l>Hos vastavit agros, illo ciet orbe procellas</l>
<l>Ingeminans longeque tonans, sic pulsus ad ortus</l>
<l>Italie vastator erat. Quos ille tumultus</l>
<l>Excivit, quantas strages ferus ense parabat,</l>
<l>Si Fortuna foret, metuens id scilicet unum,</l>
<l>Dis falsum iurasse suis, nempe omnia fando</l>
<l>Si sequar, excutiar cepto. Labor iste sequentum</l>
<l>Et decus ingeniis: fatis occurrere Eois</l>
<l>Atque Asiam Libie fratremque adiungere fratri.</l></lg>
<lg><l>Scipio muneribus divum tantoque favore</l>
<l>Fretus, ad extremum invise Carthaginis ardens</l>
<l>Excidium intendit; stat enim quocumque vocantem</l>
<l>Fortunam mens certa sequi, nec mittere tempus</l>
<l>Incassum quod Fata dabant. Victricia signa</l>
<l>Octavio commissa duci totasque phalanges</l>
<l>Terrestri iubet ire via et sub menia seve</l>
<l>Urbis agi; petit ipse Uticam, quo Lentulus illis</l>
<l>Missus ab Italia magna cum classe diebus</l>
<l>Appulerat. Veteresque novis ubi miscuit alnos,</l>
<l>Iam petit equoreo Penorum tramite portum,</l>
<l>Scilicet ausuros pelago ratus ultima victos,</l>
<l>Si quid adhuc reliqui faceret Fortuna retusis</l>
<l>Viribus aut animis, si spes foret ulla sub armis.</l>
<l>Litoribus cuntis iam formidata subibat</l>
<l>Ostia; iam lituis stridentibus equora circum</l>
<l>Omnia, iam scopuli, iam concava saxa fremebant;</l>
<l>Ipse repercussus confusis vocibus ether</l>
<l>Horrisonum late terrorem in menia iactat.</l>
<l>Frondibus ecce olee circum redimita virentis</l>
<l>Supplicibusque onerata viris venit obvia puppis</l>
<l>Ac pacem veniamque petens. Nil vocibus illis</l>
<l>Responsum est aliud: firmo sunt litore iussi</l>
<l>Adventum expectare ducis Romanaque castra.</l>
<l>Ipse sub invise classem tamen admovet urbis</l>
<l>Menia et aerias speculatur cominus arces.</l>
<l>Conspicit excelsas solido de marmore turres</l>
<l>Liminibus super astantes ac ferrea claustra</l>
<l>Portarum totis et propugnacula muris,</l>
<l>Admirans Romamque putans vidisse secundam.</l>
<l>Urbs circumfuso vallatur maxima ponto,</l>
<l>Et muris et tuta situ. Nisi salsa parumper</l>
<l>Angusti a tergo pepulissent litora campi,</l>
<l>Insula tota foret. Subter latissima portus</l>
<l>Planities immota iacet faucesque cathenis</l>
<l>Nectuntur validis, crebre stant litore turres.</l>
<l>Ipse oculis metitur opus libratque periclum</l>
<l>Exploratque aditus, ubi pronum prendere terram,</l>
<l>Qua penetret portum, que sit via tuta sub arcem</l>
<l>Invisam; veluti cupiens prosternere rupem</l>
<l>Cultor agri, aut segeti damnosam avellere quercum,</l>
<l>It circum tentatque modos, facilemque ruinam</l>
<l>Cogitat innocuamque aliis campoque sibique.</l>
<l>Iam satis immensam terrore impleverat urbem;</l>
<l>Inde fretum remis, celum clangore tubarum</l>
<l>Intonat et signis resonant crepitantibus aure.</l>
<l>Digrediturque minax. Illum stupefactus euntem</l>
<l>Mercurii collis montique inscriptus Apollo</l>
<l>Prospiciunt plebsque ipsa tuens horrescit ab alto,</l>
<l>Attoniteque gemunt matres ac multa precantur;</l>
<l>Anxia sic volucris tentantem prendere nidos</l>
<l>Pastorem aspiciens, trepidis se verberat alis</l>
<l>Multa querens truncoque pavens suspenditur alto.</l>
<l>Iamque Uticam appulerat, iunctisque in litore tandem</l>
<l>Agminibus sociis, uno que tempore circum</l>
<l>Duxerat Octavius, Tunetis menia versus</l>
<l>Carpit iter, classemque cavo sub monte recondit.</l></lg>
<lg><l>Non procul inde aberant, subitus cum nuntius hostem</l>
<l>Adventare refert. Siphacis filius ultro,</l>
<l>Nomine Vermina, sortis casusque paterni</l>
<l>Intempestivus vindex serumque coactis</l>
<l>Auxiliis, aderat, minime spernendus in illo</l>
<l>Venisset si forte die; magnasque trahebat</l>
<l>Nunc equitum peditumque ferox in bella catervas</l>
<l>Nescius Hanibalis victi. Neve arma capessant</l>
<l>Scipio militibus, vallum ne aut castra revellant</l>
<l>Imperat, aut acies moveant aut signa sequantur.</l>
<l>Recta acie stabant armisque animisque parati</l>
<l>Flectere lora manu, prevertere gressibus hostem;</l>
<l>At celare iubet. Parent, et valle latenti</l>
<l>Improvisa acies Vermine occurrit. At ille</l>
<l>Angustis deprensa locis parat arma suosque</l>
<l>Explicat ut licitum est. Concurritur atque cruentum</l>
<l>Bellum oritur cedesque recens gemitusque dolorque;</l>
<l>Atque loco claudente fugam, truncatur ad unum</l>
<l>Tota fere iuvenis acies. Ast ipse fugaci</l>
<l>Raptus equo medios inter delabitur hostes</l>
<l>Solus et adversi petit avia confraga montis.</l>
<l>Infelix! quanto melius sub strage virorum</l>
<l>Casurus miseroque patri, si fata tulissent,</l>
<l>Carcere in Albano comes et Tiburte sepulcro!</l></lg>
<lg><l>Scipio victrices acies predamque trahentes</l>
<l>Innumeram, arma et equos, vestes currusque iugales</l>
<l>Intextasque auro tunicas cristasque micantes,</l>
<l>Ad ceptum conducit iter; velut obice parvo</l>
<l>Egreditur paulum ripas, mox omnia victor</l>
<l>Obvia prosternit furibundo vertice torrens,</l>
<l>Indignansque moras primo se dirigit alveo.</l>
<l>At postquam passim tota Carthagine victus</l>
<l>Regulus et casus sonuit fortuna recentis,</l>
<l>Extemplo terrore gravi tremuere, minorque</l>
<l>Luctus maioris renovavit vulnera damni;</l>
<l>Puppe velut fracta, remo cum tristis adhesit</l>
<l>Navita iactaturque vadis, cui litora longe,</l>
<l>Spes fuste exiguo titubat, si forte malignus</l>
<l>Fluctus et hunc rapiat, mortem gemit atque secundum</l>
<l>Naufragium: tanta ex parvis momenta supremum</l>
<l>Tempus habet! Pacem lectos veniamque petitum</l>
<l>Ter denos placet ire viros, quos vultus et etas</l>
<l>Et genus et virtus populo preferret in omni.</l></lg>
<lg><l>Talia per Libiam: belli sed fama peracti</l>
<l>Nondum Romanam serpens penetrarat ad urbem,</l>
<l>Solicitosque Patres, Peni quos fama rebellis</l>
<l>Moverat, ac plebem attonitam portenta deorum</l>
<l>Plurima terrebant: medio sol ethere visus</l>
<l>Imminui, sensimque iubar decrevit; et ingens</l>
<l>Contremuit tellus arbustaque multa dehiscens</l>
<l>Sorbuit horrificoque palam subsidit hiatu;</l>
<l>Tybris agens silvas riparum iura furenti</l>
<l>Amne supergressus magnam conterruit urbem</l>
<l>Diluvio insolito, subitumque horrendus in ipso</l>
<l>Monte Palatino descendit saxeus imber.</l>
<l>Ergo Sibillinis aditis responsa petentes</l>
<l>Sacra deis iussi peragunt, summusque sacerdos</l>
<l>Succintus de more Iovem superosque faventes</l>
<l>Iunonisque minacis opem Latoniaque astra</l>
<l>Invocat, et Martem pingui mollire iuvenco</l>
<l>Romani patrem imperii torvamque sororem</l>
<l>Ledeosque parat fratres Furiasque Chaosque</l>
<l>Telluremque deum, nisi falsa est fama, parentem</l>
<l>Et Nimphas matres fluviorum ac Nerea magnum</l>
<l>Nimpharum patrem. Sic religiosus opima</l>
<l>Certatim tepidis altaribus aggerat exta.</l></lg>
<lg><l>Postquam rite minas visum est placasse deorum,</l>
<l>Consul ab urbe novus discedens Claudius Afrum</l>
<l>Litus adire parat. Miserum torquebat inanis</l>
<l>Ambitio: laudem hac tantum reperire putabat</l>
<l>Posse via eternam, si permittente Senatu</l>
<l>Scipiade magno equatum gessisset honorem,</l>
<l>Inque gravi bello partes tenuisset easdem.</l>
<l>Is, populo prorsus licet adversante, Senatum</l>
<l>Flexerat assiduis precibus. Quot sepe repulsis</l>
<l>Ambitus efficitur, quantoque labore pudendus</l>
<l>Constat honos! Victor properabat plebis et equi</l>
<l>Participem se ferre duci. Natura profecto</l>
<l>Erubuit clausitque vias, elementaque pontum</l>
<l>Indignata gravi perturbavere tumultu.</l>
<l>Loretana retro linquebant litora naute</l>
<l>Securi ventorum et carmina nota canentes;</l>
<l>Applaudente freto, remis frangentibus equor</l>
<l>Undique respondent rostrisque secantibus unde.</l>
<l>Horrida tum subitis consurgunt versa procellis</l>
<l>Equora et Eolio prorumpunt carcere fratres</l>
<l>Indomiti quatiuntque polos terramque fretumque.</l>
<l>Inde repentinis panduntur carbasa ventis</l>
<l>Nequicquam: vario fervescunt cerula motu,</l>
<l>Huc illuc rapitur classis flatuque rotatur</l>
<l>Quolibet; at nulla spectant navalia proras.</l>
<l>Hinc Aquilo violentus agit frangitque rudentes,</l>
<l>Inde furens Auster perfundit lintea nimbis</l>
<l>Et tumidos lato deducens equore fluctus</l>
<l>Litus in Ausonium frangit. Fastigia mali</l>
<l>Subsidunt pelago. Quotiens in nubila surgit,</l>
<l>Et Tirrena salo spumante cacumina pulsat,</l>
<l>At quotiens retro furiosa relabitur unda,</l>
<l>Crescit in immensum Tuscum latus arvaque fundo</l>
<l>Sicca patent nudaque tremunt delphines harena,</l>
<l>Et crebris sonat in scopulis allisa carina.</l>
<l>Nox celum tenebrosa tegit; tum fulgura circum</l>
<l>Seva micant, toto descendunt fulmina celo,</l>
<l>Equor agit montes et torrens unda nigrescit.</l></lg>
<lg><l>Claudius ancipitis permotus ymagine fati</l>
<l>Diriguit tremuitque metu. Nunc improba damnat</l>
<l>Vota sue mentis, tantosque optasse labores</l>
<l>Penitet: armorum mallet vitasse tumultus</l>
<l>Magnanimoque decus proprium titulosque decoros</l>
<l>Scipiade et belli famam liquisse perennem</l>
<l>Ac mansisse domi et patrio iacuisse sepulcro.</l>
<l>Talia volventem Calabris ex montibus Eurus</l>
<l>Horrifer impellit. Fessam Populonia classem</l>
<l>Prima videt, saxis post hanc spumantibus Ilva,</l>
<l>Corsica post scopulis minitantibus excipit, inde</l>
<l>Sardinie Arthoum latus attigit. Inde frementi</l>
<l>Infelix agitur pelago et crescente procella,</l>
<l>Magnaque pars classis fluctu superante fatiscens</l>
<l>In mediis subsedit aquis; pars cautibus atris</l>
<l>Dissiluit, durisque allisit frigida saxis</l>
<l>Corpora nautarum; pars turbine iacta retrorsum</l>
<l>Litus ad Etruscum rediit, solatia busti</l>
<l>Italica tellure petens. At Claudius amens</l>
<l>Et pauce morte ex media rapientibus undis</l>
<l>Vix Calarim tetigere rates. Hic classe novanda</l>
<l>Consulis intentumque animum memoremque pericli</l>
<l>Attonitumque invenit hiems. Non Punica vidit</l>
<l>Litora, non belli rumores territus ullos</l>
<l>Auribus excepit; lapsoque inglorius anno,</l>
<l>Fascibus absumptis rediit privatus in urbem,</l>
<l>Atque fatigata nequicquam classe virisque.</l></lg>
<lg><l>Felicis Romam interea letissima belli</l>
<l>Fama venit. Totam reserantur templa per urbem</l>
<l>Fitque deis immensus honos: solemnia cives</l>
<l>Quaslibet ante aras persolvunt vota frequentes:</l>
<l>Finibus avulsos hostes, cervicibus asprum</l>
<l>Excessisse iugum, cladem transisse metumque</l>
<l>In caput inque trucis muros Carthaginis; ipsum</l>
<l>Perdomitum bello fontem causamque laborum</l>
<l>Succubuisse ducem; nil iam superesse timendum.</l>
<l>Ambitus hic alter maiori auctore magisque</l>
<l>Exarsit Populumque omnem cuntumque Senatum</l>
<l>Involvit: consul siquidem Cornelius altum</l>
<l>Lentulus imperium Libici discrimine belli</l>
<l>Atque annum nomenque suum illustrare parabat;</l>
<l>Scilicet hoc meditans, seu pax instaret, haberi</l>
<l>Pacis honorate princeps; seu bella manerent,</l>
<l>Perfacilem exhausti fore iam certaminis omnem</l>
<l>Eventum et pregrande decus. Sic ille labori</l>
<l>Incumbens alieno, indignum ardebat honorem,</l>
<l>Semine non proprio messem rapturus opimam.</l>
<l>Heu pestis damnosa homini et funesta libido</l>
<l>Nominis, imperio nocuisti sepe Latino!</l>
<l>Hic ego (nam calamum fert impetus atque parumper</l>
<l>Abstrahor incepto) vos, quos Romana loquendo</l>
<l>Externis equare iuvat, percuntor: ubi unquam</l>
<l>Gente pares animi totque adversantibus ulla?</l>
<l>Vos michi nunc populos regesque ducesque potentes</l>
<l>Obicitis; sed cesset amor livorque malignus,</l>
<l>Quis gessit tam magna ducum regumve? nec illis</l>
<l>Emulus obstrepuit, mediosque irrupit in actus</l>
<l>Invidie conflata lues; non annus agentes</l>
<l>Fortia destituit, vetuitque domesticus hostis</l>
<l>Imperium extendi; non illos castra moventes</l>
<l>Detinuit populus; non sero in bella profecti</l>
<l>Ante diem rediere domum revocante Senatu</l>
<l>Aut equitum prohibente aciem peditumque novari</l>
<l>Aut classem et merito stipendia digna labori.</l>
<l>Consiliis reges moderantur regna trahuntque,</l>
<l>Non ipsi ex aliis pendent aliisve trahuntur</l>
<l>Arbitriis: finem belli et primordia norunt;</l>
<l>Dum libet accipiunt et dum libet arma reponunt,</l>
<l>Liberiore via seque et sua signa ferentes.</l>
<l>Non illos precessor iners reparandaque ferro</l>
<l>Segnities fessos in finem pertulit anni;</l>
<l>Non collega fuit cladis temerarius auctor</l>
<l>Invitas rapiens in aperta pericula turmas;</l>
<l>Non successoris nocuit metus alta moventi,</l>
<l>Gloriaque in preceps tulit et celerare coegit.</l>
<l>Nec michi nunc quisquam referat de nomine litem</l>
<l>Virtutis, vanisque illam seiungat ab umbris,</l>
<l>Aut externa sibi ceu non sua premia tollat.</l>
<l>Credite, cuntarum longe blandissima rerum est</l>
<l>Gloria, nec levibus stimulis agit insita fortes</l>
<l>Egregiosque animos generosaque pectora pulsat.</l>
<l>Qua cui sit dubium quin solicitudine dempta</l>
<l>Hoc duce Garthago fuerit sensura supremum</l>
<l>Excidium et meritam fato calcante ruinam?</l>
<l>Quod questum persepe ferunt post bella reversum</l>
<l>Scipiadam, in cineres casuram a culmine Birsam</l>
<l>Invisasque domos stirpemque genusque deosque</l>
<l>Penorum et nomen, ni ceca Claudius ardens</l>
<l>Ambitione prior, post Lentulus alta ruentis</l>
<l>Ambo humeris dire subiissent menia terre.</l>
<l>Consulto tamen has superos servasse nepoti</l>
<l>Reliquias famamque reor nomenque secundum.</l></lg>
<lg><l>Verum ego pervideo quo sim progressus et unde;</l>
<l>Nunc redeo. Postquam Tunetis victor ad arcem</l>
<l>Scipio pervenit, legati tramite recto</l>
<l>Hunc adeunt tristes genibusque trementibus una</l>
<l>Affusi, miseris verbis et supplice vultu</l>
<l>Fortunam erroresque suos rabiemque furentis</l>
<l>Hanibalis patrieque graves sine crimine casus</l>
<l>Deplorant, veniamque petunt. Precluserat aures,</l>
<l>Victorum temerata fides ac Punica fraudis</l>
<l>Exempla abrupteque recens iniuria pacis.</l>
<l>Res in consilium perlata est: omnibus idem</l>
<l>Ardor erat: ferro instandum et vindice flamma</l>
<l>Perfidie, ac pacis nullas admittere voces.</l>
<l>Cuntorum votis oberat longevus in illa</l>
<l>Obsidione labor perdendaque gloria tante</l>
<l>Summa rei, ducis adventu quem Fama canebat.</l>
<l>At minime ingentes animos fixumque movebant</l>
<l>Scipiade ingenium ventose nomina Fame.</l>
<l>Altius aspirans celum spectabat et astra</l>
<l>Virtutisque decus nudum. Tamen omnia fidi</l>
<l>Pectora consilii pariter permota severo</l>
<l>Proposito flexere ducem, lacrimisque petitam</l>
<l>Uberibus tandem placuit permittere pacem</l>
<l>Et bellum finire ferum. Sic villicus olim</l>
<l>Nocturnos metuens fures, legit arbore poma</l>
<l>Immatura astu; sic pastor pendula ramis</l>
<l>Hospitia et nidos spoliat pullosque reportat</l>
<l>Implumes properans serpentum avertere pestem.</l></lg>
<lg><l>Postera lux iterum legatos multa precantes</l>
<l>Retulit. Hos Scipio dictis compellat amaris:</l>
<l>"Impia gens, credes tandem tot cladibus ullum</l>
<l>Esse deum celo, qui nostros vindicet actus,</l>
<l>Cui scelus omne odio, cui sint mortalia cure?</l>
<l>Effera gens, infensa bonis, mitescere sero</l>
<l>Incipe, docta malis, rabiemque aliquando nocendi</l>
<l>Exue. Semper erit tibi summa et sola voluptas</l>
<l>Fallere, nec fraudis studium, gens perfida, linques?</l>
<l>Nos equidem, quanquam extremas merebare ruinas,</l>
<l>Parcimus indigne meritasque remittimus iras.</l>
<l>Hactenus ut steteras, stabis nec strata videbis</l>
<l>Menia, nec victor quicquam de finibus aufert.</l>
<l>Libertas meritis servilia cunta manebit.</l>
<l>Hanibalem causam belli fontemque furorum</l>
<l>Poscimus: utilius vobis vestreque quieti</l>
<l>Quam nobis, illum abicitis, quo sospite pacem</l>
<l>Nec sperare licet; bellorum semina pectus</l>
<l>Illud habet, tanto que vobis sanguine constant.</l>
<l>Hoc Italas strages, hoc ipso ulciscere mortes,</l>
<l>Glens afflicta, tuas, mundumque deosque per illum</l>
<l>Elusos totiens; geminis hoc insuper uno</l>
<l>Urbibus eternum populisque auferte pavorem.</l>
<l>Nullus ad hec Libicis elephas mitescat in oris,</l>
<l>Aptum animal bellis, et quos domuistis ad unum</l>
<l>Tradite. Quin etiam violatis pacis in umbra</l>
<l>Legatis illata palam convicia dignus</l>
<l>Penset honos. Capte redeant hoc litore naves.</l>
<l>Cetera convenient facile, et sub legibus isdem</l>
<l>Quas olim edixi, cum me sub nomine pacis</l>
<l>Ludere venistis; nec nos fortuna levabit</l>
<l>Blanda, nec asperior franget vos. Ista referte</l>
<l>Patribus ac populo; et si semper fallere dulce est,</l>
<l>Fortunam tentate iterum." Sic ille paventes</l>
<l>Affatus.</l></lg>
<lg><l>Urbe miser trepida populo variante tumultua</l>
<l>Exoritur, discorsque diu sententia. Tandem</l>
<l>Omnia suscipiunt tristes: sic Fata iubebant</l>
<l>Ultima; condensis volucris ceu vepribus herens</l>
<l>Accipitrem super astantem videt anxia, nec se</l>
<l>Ausa movere loco, patitur laqueumque manumque</l>
<l>Aucupis: impendens tanti est differre periclum.</l></lg>
<lg><l>Altera Romuleam legatio tendit ad urbem</l>
<l>Penorum; princeps noti cognominis Hedus</l>
<l>Hasdrubal infestusque armis et pacis amator,</l>
<l>Vir vita senioque gravis facieque verendus</l>
<l>Annosa, Hanibalis multum fautoribus impar.</l>
<l>Tres secum comites Itali venere secuti</l>
<l>Romani ducis imperium. Sed Lentulus, eger</l>
<l>Ambitione sua, legatos arcuit urbe;</l>
<l>Nam belli cupidus consul fugiebat honestum</l>
<l>Pacis iter; donec victo molimine tandem</l>
<l>Ede sacra Bellona Patres hostesque recepit.</l>
<l>Postquam legati pleno introiere Senatu</l>
<l>Longevi multa cum maiestate silentes,</l>
<l>Canitiesque graves vultus et colla reflexis</l>
<l>Crinibus exornans miro squalore refulsit,</l>
<l>Cuntorum movere animos. Nunc pacis amicos</l>
<l>Venisse affirmant animisque et vocibus illam</l>
<l>Orantes; nunc vera peti. Tunc Hasdrubal Hedus</l>
<l>Incipit: "Erratis veniam si numina nunquam</l>
<l>Exorata negant, spes me tenet optima, Patres</l>
<l>Conscripti, superis quos Fama potentibus equat,</l>
<l>Et pietate pares. Fateor, michi fessa senectus</l>
<l>Iam pridem attulerat longe fastidia vite,</l>
<l>Precipue postquam egregium nova bella petentem</l>
<l>Conspexi iuvenem. Timui, casusque futuros</l>
<l>Ante diu agnovi; lingue sed forte peperci</l>
<l>Aut tacui metuens. Sed enim me serior etas</l>
<l>Fecerat audacem. Testis michi Iupiter esto</l>
<l>Celicoleque alii, testis michi maxima quondam</l>
<l>Carthago: huc etiam solitam transcendere famam</l>
<l>Auguror, infestus studiis iuvenilibus atque</l>
<l>Consiliis quotiens fuerim quotiensque periclis</l>
<l>Obtulerim mortique caput. Sanctissimus Hanno</l>
<l>Et comes et testis superest, quem - parcet Hamilcar -</l>
<l>Africa terra tulit nulli ratione secundum.</l>
<l>Cum primum puer ille ferox Hispana gerentem</l>
<l>Bella patrem blandis conatus flectere verbis</l>
<l>Ut secum perferret eum, iuratus ad aras</l>
<l>Constitit, heu monstrum horrendum, nos multa vicissim</l>
<l>Contulimus; tunc ancipitem trepidare favillam</l>
<l>Cepimus: at veniam dedimus puerilibus annis.</l>
<l>Sed rapto genitore - utinam quem Fata tulissent</l>
<l>Maternum dum pondus erat funestaque mundo</l>
<l>Sarcina! - precepti puer hic memor ire parabat</l>
<l>Hesperiam iam dira tumens. Vesana favebant</l>
<l>Ingenia, atque animos laudabat turba paternos,</l>
<l>In puero vultus mirata et verba sepulti.</l>
<l>Obstitimus tunc ambo palam, nec profuit; ivit</l>
<l>Assuevitque malo imperio et feralibus armis;</l>
<l>Et magnam tenui flammam accendente favilla,</l>
<l>Quanta per Ausonium ruerint incendia mundum</l>
<l>Vidistis. Nunc nos incendia nostra videmus,</l>
<l>Inque suas sedes tandem vaga flamma reversa est.</l>
<l>Vix michi danda fides fuerit, sed numina iuro</l>
<l>Conscia: non alio vestras me pectore clades</l>
<l>Ingemuisse olim, quam nostre vulnera gentis</l>
<l>Nunc lugeo; quoniam semper rectissimus ordo</l>
<l>Hic michi visus erat, seriesque immota malorum</l>
<l>Ex Latio in Libiam, vosque ut fera flamma relinquens</l>
<l>Nos peteret nostrasque domos. Ignoscite, Patres,</l>
<l>Funestum memorare diem, cui sanguine multo</l>
<l>Reddidimus modo nempe parem: quo tempore cladis</l>
<l>Cannensis cupidam complevit nuntius urbem,</l>
<l>Publica letitie duo nos spectacula soli</l>
<l>Voce parum fausta et mesto fedavimus ore.</l>
<l>Tunc quoque magnanimus que post mala sensimus, Hanno</l>
<l>Vaticinatus erat. Sed fata inimica trahebant</l>
<l>Infortunatam sub digna piacula plebem;</l>
<l>Iam miseras monitis Fortuna salubribus aures</l>
<l>Clauserat atque oculos velo fallente tegebat.</l>
<l>Parcite, Romani: Deus et Fortuna priores</l>
<l>Eripuere animos, quod vis humana nequibat.</l>
<l>At pudet incusare deos. Erravimus omnes</l>
<l>Culpaque cuntorum fuerit; sed vera fatebor,</l>
<l>Crimine turba caret: malesani pectoris ardor</l>
<l>Ac furor ille fuit dureque potentia Sortis.</l>
<l>Namque ego, me rigidum quanquam vocet atque severum,</l>
<l>Absolvo populum; paucos sed crimine vero</l>
<l>Condemno, paucosque dolus me iudice nectit</l>
<l>Grandiloquos tumidosque animis, qui gesta suorum</l>
<l>In populum iactare solent, statuasque ruentes</l>
<l>Ostentare situ, reliquorum carpere verbis</l>
<l>Omnia, seque duces vulgo prestare furenti.</l>
<l>Nec pudet adversus primordia vestra iocari,</l>
<l>Alpinos habuisse patres, populumque vocare</l>
<l>Pastorum! non improprie; nam iudice Marte</l>
<l>Hactenus indomitos reges et bella professos</l>
<l>Ut totidem tractatis oves, populique videntur</l>
<l>In pavidos abiisse greges. Sat cognita mundo</l>
<l>Sunt generis elementa novi et Mavortis origo,</l>
<l>Quem factis verum esse patrem et virtute probatis.</l>
<l>Nunc ubi turba nocens, latebris quibus abdita torpet</l>
<l>Degeneri vallante metu? Cur magna locuti</l>
<l>Non redeunt, miseros et hiantem fallere plebem</l>
<l>Pollicitis? utinam veniant patriamque revisant,</l>
<l>Ut liceat sontes meritis innectere vinclis</l>
<l>Et iuvenes raptare senem. Non letior amplo</l>
<l>Scipio conscendet Capitolia vestra triumpho,</l>
<l>Quam nostri scelerata ducis compressa cathenis</l>
<l>Huc traheret mea colla manus, summumque putarem</l>
<l>Me patrie infando duxisse ex hoste tropheum.</l>
<l>Nec minus Hasdrubalem, si quid michi creditur, odit</l>
<l>Perfidus ille animo, quam quos sibi predicat hostes;</l>
<l>Nec magis horreret vestros precedere currus,</l>
<l>Iudicio quam stare meo. Verum ipse per umbras</l>
<l>Effugit noctis medio, nec cernere vultus</l>
<l>Sustinuit nostros, causam quibus esse malorum</l>
<l>Se norat: patriam timuit spectare ruentem.</l>
<l>Ergo abiit tacitus lesa contentus ab urbe</l>
<l>Exilium peperisse sibi: decreta suorum</l>
<l>Nempe nocens pavet atque iras vultusque manusque.</l>
<l>Et merito crucibus penderet victima tristis</l>
<l>Ille modo volucres pascens informe cadaver,</l>
<l>Piscibus aut pelagi medias effusus in undas</l>
<l>Esca foret, canibus dignus cibus ille marinis,</l>
<l>Aut aliquid monstri Libici censura rigoris</l>
<l>In caput id meritum studio certante novasset.</l>
<l>Denique non frustra vobis foret ille petitus</l>
<l>Debitus ambobus populis et debitus Orbi;</l>
<l>Ipse ego vel vivum vel frusta cruenta dedissem</l>
<l>Semesumque caput. Vobis hinc nostra voluntas</l>
<l>Sit satis, oramus: concors nam iussa libensque</l>
<l>Cetera Penorum complectitur omnia vulgus,</l>
<l>Que vestro placuere duci. Spectate tabellas:</l>
<l>Singula conveniunt. Pulcra est vindicta precanti</l>
<l>Parcere prostrato. Nulla est victoria maior</l>
<l>Quam vicisse animum. Nam felicissimus ille est</l>
<l>Qui se felicem vultuque animoque modesto</l>
<l>Agnovit, tenuitque modum; quod forte videtur</l>
<l>Difficile insuetis, stimulis quod gaudia tangunt</l>
<l>Parva repentinis animos nec frena regentes</l>
<l>Precipitant. At perpetuis satiata triumphis</l>
<l>Pectora sunt vobis, parcendi summa voluptas;</l>
<l>Nec minus imperium venia quam fortibus armis</l>
<l>Romuleum auxistis. Vestre pietatis egentes</l>
<l>Nos sumus, et veniam positis exposcimus armis.</l>
<l>Parcite supplicibus: satis est potuisse nocere!</l>
<l>Magna sumus vobis eternum gloria victi,</l>
<l>Maxima servati. Quod si vos forte merentum</l>
<l>Pena iuvat iustusque dolor, nisi fallor abunde est</l>
<l>Quod memores statuere dei quodque intulit ingens</l>
<l>Scipio. Si quid adhuc superest, ignoscite victis</l>
<l>Victores: fuerit vobis pars ultima magne</l>
<l>Vindicte affusum hic vitam veniamque precantem</l>
<l>Hasdrubalem vidisse senem." Sic ille locutus</l>
<l>Continuit tacitum veneranda fronte dolorem.</l>
<l>At comites passim proiecti in limine, verbis</l>
<l>Flebilibus tenuere Patres, lacrimisque Senatum</l>
<l>Implevere suis; nati ceu funus acerbum</l>
<l>Stat pater aspiciens, lacrimas nec fundit aniles,</l>
<l>At luget interius; genitrix resoluta capillos</l>
<l>Mesta iacet tunditque genas gemituque madescens</l>
<l>Ethera femineis vacuum mugitibus implet.</l></lg>
<lg><l>Ceperat auditis iam mitior ira Senatus</l>
<l>Inflecti et sensim lenito pectore iustas</l>
<l>Exaudire preces. Tum vero ex Patribus unus</l>
<l>Perfidie infensus Penorum: "Dicite per quos</l>
<l>Subsistet pax ista deos fedusque secundum;</l>
<l>Nam primos sprevistis" ait. Tunc fronte modesta</l>
<l>Hasdrubal assurgit paulum, "Perque" inquit "eosdem</l>
<l>Periuris adeo infestos iurabimus istam</l>
<l>Pacem alia servare fide." Vox illa querelis</l>
<l>Imposuit finem, vultusque animosque serenans</l>
<l>Ac responsa Patrum. Pacem sanxere frequentes.</l>
<l>Hasdrubal hic iterum: "Di vobis iusta rependant</l>
<l>Premia, Romani, nostro qui digna furori</l>
<l>Supplitia aufertis meritasque remittitis iras.</l>
<l>Nunc ego, nam veteres non amplius alloquor hostes,</l>
<l>Sed dominos sociosque novos, hoc deprecor unum:</l>
<l>Nos vestre cupidos admittite menibus urbis</l>
<l>Captivosque videre date et cognoscere cives.</l>
<l>Sat michi longarum solacia magna viarum</l>
<l>Hec fuerint, serique decus mercesque laboris,</l>
<l>Quodque libens longinqua petam super equora, Romam</l>
<l>Et mundi vidisse caput." Quodcumque petebat</l>
<l>Permissum, et magnam admirans ingressus in urbem est.</l>
<l>Non aliter stupuit, nisi falsa est fabula, celum</l>
<l>Ingrediens viridi subito translatus ab Yda</l>
<l>Laomedonteus puer, ut vaga sidera circum</l>
<l>Hesit et Iliacas despexit ab ethere silvas.</l></lg>
<lg><l>Appia marmoreo suscepit limine porta</l>
<l>Prima viros; magno mox obvia menia giro</l>
<l>Pallantea vident, quo structa est regia monte</l>
<l>Evandri primusque nove locus inclitus urbis;</l>
<l>Hic elementa notis impressa, hic Archados alme</l>
<l>Divinum ingenium et miracula maxima rerum</l>
<l>Monstrator docet ipse vie librosque repertos</l>
<l>Fatidice Carmentis opus, quantumque Latinis</l>
<l>Contulit ingeniis mulier veneranda per evum.</l>
<l>Celius ad dextram remanet, fastigia leva</l>
<l>Collis Aventini, validasque in rupibus arces</l>
<l>Suspiciunt antrumque vident. Hinc fabula Caci</l>
<l>Herculeusque labor placido sermone morantes</l>
<l>Detinuit loteque boves in gurgite Tusco.</l>
<l>Hic quoque Sublicii pontis pila discolor acris</l>
<l>Coclitis admonuit, statuaque insignis equestri</l>
<l>Ille locus tenuit fixos in virgine torva.</l>
<l>Hinc sedem Solis mirantur et aurea templa</l>
<l>Tellurisque domum, Capitoliaque alta paventes</l>
<l>Ascendunt ipsumque putant contingere celum.</l>
<l>Hic hominis caput inventum fodientibus alte</l>
<l>Audivere, prius patrie portenta coacti</l>
<l>Et bubalum damnare suum subigendaque turpi</l>
<l>Colla iugo et duri presagia certa laboris.</l>
<l>Hic cellam videre Iovis, qua ditior usquam</l>
<l>Nulla fuit, censumque alta sub rupe repostum,</l>
<l>Liminaque innumeris iam tunc calcata triumphis</l>
<l>Et niveos currus et rapta ex hostibus arma,</l>
<l>Aurea magnorum nec non diademata regum</l>
<l>Sceptraque et armillas et dempta monilia collo</l>
<l>Gemmatosque frenos sellasque ex ordine eburnas.</l>
<l>Hic clipeos fractasque rates ac Punica signa</l>
<l>Et phaleras novere suas; tacitusque per omnes</l>
<l>Luctus iit veteris referens vestigia belli.</l>
<l>Tum volucris per templa vagos argentea paulum</l>
<l>Occupat incursu Gallorum et voce canora.</l>
<l>Procedunt, fortesque viros habituque verendas</l>
<l>Matronas amplasque domos variisque gravatos</l>
<l>Bellorum exuviis arcus et crebra videntes</l>
<l>Signa triumphorum solidoque in marmore pugnas</l>
<l>Atque sepulcrorum pompas. Monstrantur aquarum</l>
<l>Sub terram celoque vie. Iam valle Suburre</l>
<l>Cesaream videre domum, cui summa potestas</l>
<l>Debita, cui rerum princeps. Hinc valle relicta</l>
<l>Esquilias fessi dictumque a vimine collem,</l>
<l>Inde Quirinalem superato vertice montem</l>
<l>Transierant, nudoque duos astare gigantes</l>
<l>Corpore conspiciunt - en quot certamina fame! -</l>
<l>Praxitelis opus Phidieque insigne supremi.</l>
<l>Scipiadum hic latis excelsa palatia muris</l>
<l>Atque arces tremuere feras et cognita bello</l>
<l>Signa nimis Libie nomenque genusque superbum.</l>
<l>Hinc leva flexere viam. Flaminia iam tunc</l>
<l>Porta vocabatur, que Tuscum respicit orbem.</l>
<l>Martius hac reduces vicino flumine campus</l>
<l>Excipit. Hic longo traducens ordine rerum</l>
<l>Planities sine fine patet: quis fascibus altis</l>
<l>Primus honos, quonam pectus matrona pudicum</l>
<l>Vulnere traiecit, cui sit commissa virorum</l>
<l>Libertas et qua natos ferus ille securi</l>
<l>Percutit; ac pulsos violata ex urbe tyrannos</l>
<l>Accipiunt, et cunta notant. Levaque Minerve</l>
<l>Amplaque cuntorum monstrantur templa deorum,</l>
<l>Venture ad meliora domus. Iam Tybridis alti</l>
<l>Gurgite transmisso, dextre super aggere ripe</l>
<l>Etruscum tetigere latus: ductorque viarum</l>
<l>Romuleum immensa designat mole sepulcrum,</l>
<l>Progrediturque loquens quo ductus ad astra Quirinus</l>
<l>Turbine transierit, qua tempestate Senatum</l>
<l>Obruerit trepidum, metuensque ut palluerit sol;</l>
<l>Et Proculi visum memorat Capreamque paludem;</l>
<l>At crimen silet ille Patrum. Iam flumina preter</l>
<l>Descendunt, collemque vident ubi regia Iani</l>
<l>Prisca fuit, iuxtaque domus Saturnia quondam:</l>
<l>Ausonie hic regum et Latie primordia gentis</l>
<l>Ultima condiscunt et nomina clara virorum.</l>
<l>Hic Italus prior eterni rex nominis auctor</l>
<l>Italie Picusque comes stirpsque omnis avorum</l>
<l>Narratur, populique novi monstratur asilum.</l>
<l>Inferius longi tenuit certaminis illos</l>
<l>Historia et Clusio redeuntes robore reges</l>
<l>Castraque Porsenne, utque incumbens Scevola flammis</l>
<l>Supplitia erranti infligat non debita dextre.</l>
<l>Inde Licaonia gemino brevis insula ponte</l>
<l>Pervia transitur. Poterat vix ulla relatis</l>
<l>Esse fides monstris, tantas quod flumine moles</l>
<l>Regia preda olim populo spargente dedisset.</l>
<l>Iam campana iterum leve confinia ripe</l>
<l>Calcabant, Fabiasque domos miserandaque tanti</l>
<l>Funera discebant generis Cremeramque nocentem.</l></lg>
<lg><l>Ut Capitolino redeuntes vertice tandem</l>
<l>Defessum tenuere gradum, tum protinus ingens</l>
<l>Visa revolventes stupor arripit. Inde sedentes</l>
<l>Attoniti siluere diu. Mox facta videndi</l>
<l>Copia captivos. Stabant horrentia longo</l>
<l>Agmina mesta situ pallentiaque ora tumebant</l>
<l>Nudaque perplexis onerabat terga capillis</l>
<l>Cesaries incompta diu squalorque tegebat</l>
<l>Luridus effigiem tristemque ferebat odorem.</l>
<l>Ferrea vincla gradum lento suspendere tractu</l>
<l>Cogebant, maniceque graves complexibus illos</l>
<l>Carorum vetuere frui. Tum verba vicissim</l>
<l>Dulcia permiscent, sed perstrepit ere cathenis</l>
<l>Redditus excussis stridor lacrimeque per ora</l>
<l>Egregia pietate fluunt. Que fata, quis urbis</l>
<l>Sit status inquirunt patrie, que numina victos</l>
<l>Respiciant. Velut infernis ubi Manibus olim</l>
<l>Umbra recens nostroque ruens descendit ab orbe</l>
<l>Supplitiis onerata suis, illam anxia circum</l>
<l>Agmina funduntur, nova quidnam nuntiet hospes:</l>
<l>Hec nati petit eventus, ast illa relicte</l>
<l>Coniugis explorat vitam seniumve parentum;</l>
<l>Hec de fratre gemens, aut dulci inquirit amico;</l>
<l>Publica cura omnes supero quis vultus in orbe</l>
<l>Una tenet; quis sceptra regat, quis flectat habenas</l>
<l>Imperii, quid bellorum quantumne quietis;</l>
<l>Oraque solicitis exanguia rictibus hiscunt</l>
<l>Noscendi studio; sic carceris hispida turba</l>
<l>Hospitibus instare novis et querere multa.</l>
<l>Postquam finis erat lacrimis, petit ipse suorum</l>
<l>Ut redimenda darent aliquot modo corpora blandus</l>
<l>Hasdrubal. Ast illi, victores nulla negare</l>
<l>Munera qui nossent, scriptis que nomina vellet</l>
<l>Edere precipiunt. Lectos dedit ille ducentos,</l>
<l>Quos posito squalore pius facilisque Senatus</l>
<l>In Libiam perferre iubet, si federa pacis</l>
<l>Firma forent, nullis pretiis, pro munere solo</l>
<l>Reddendos patrie. Cuntis sic rite peractis,</l>
<l>Hasdrubal invise quondam, nunc menia care</l>
<l>Urbis amica retro rediens hac voce salutat:</l>
<l>"Urbs accepta deis, caput Orbis et unica mundi</l>
<l>Gloria, terra ferax, clarorum sola virorum</l>
<l>O patria armipotens, divum domus, optima rerum,</l>
<l>Roma, vale! iam letus eam quocumque vocabunt</l>
<l>Fata senem. Vidi quantum visurus in orbe</l>
<l>Hoc fueram." Dixit: tum Tybridis ostia linquens</l>
<l>Navigat in patriam, victor, captivaque secum</l>
<l>Agmina mittuntur. Liceat terrestria celo</l>
<l>Equare, eternis mortalia, maxima parvis:</l>
<l>Sic prope descendens celo sua vincla resolvit</l>
<l>Captivis antiqua potens et Tartara fregit</l>
<l>Voce Deus secum in patriam miseranda reducens</l>
<l>Agmina et exhaustas longis cruciatibus umbras.</l></lg>
<lg><l>Scipio pacifico redeuntem suscipit ore.</l>
<l>Pax populis ducibusque placet, fedusque feritur</l>
<l>Ante aras testesque deos, ceseque litantur</l>
<l>Terga suis dextreque ducum iunguntur inermes.</l>
<l>Rursus in Italiam reditum et firmante Senatu</l>
<l>Acta ducis, pax in libros relata vetusto</l>
<l>More patrum, legesque date iurataque verba.</l></lg>
<lg><l>Scipio longevo gaudens posuisse labori</l>
<l>Iam finem, reditumque parans, in premia totus</l>
<l>Vertitur, ac laudes et dona ingentia solvit</l>
<l>Militibus. Cirtham Siphacisque omnia regi</l>
<l>Donat et emeritum regni confinibus ultro</l>
<l>Ampliat immensis; victos ex federe damnat</l>
<l>Reddere res regi socio pactumque tributum</l>
<l>Solvere Romanis. Hinc ad condigna reversus</l>
<l>Supplicia et iustas vario discrimine penas,</l>
<l>Mitius in servos egit: servile putavit</l>
<l>Esse fugam, non nosse fidem. Quicumque repertus</l>
<l>Liber militie desertor, protinus ille est</l>
<l>Supplicio extremo affectus: qui iura fidemque</l>
<l>Tempore tam dubio iurataque liquerit arma,</l>
<l>Romanos crucibus rigidus dedit, atque Latinis</l>
<l>Abscidit merita trepidantia colla securi.</l></lg>
<lg><l>His actis, classem solvit comitante senatu</l>
<l>Extremum in litus Penorum et supplice turba</l>
<l>Victorem mirante suum; quos ille benigne</l>
<l>Digrediens dictis postremum affatur amicis:</l>
<l>"Vivite contenti proprio, memoresque deorum</l>
<l>Vivite, nec cecos iterum Furor invidus arma</l>
<l>Induat. Imperium antiquis stat finibus amplum</l>
<l>Et leges patria cum libertate relicte.</l>
<l>Gloria sit quamquam latum imperitare per orbem,</l>
<l>Tutius est parere bonis: michi credite, vobis</l>
<l>In longum quesita quies; nos dura laborum</l>
<l>Sarcina solicitos ullo sine fine tenebit.</l>
<l>Hostis erit quicumque usquam nudaverit ensem,</l>
<l>Qui nova bella manu, bellorum aut verba movebit.</l>
<l>Cura laborque gravis scelerum censura per orbem;</l>
<l>At vobis tranquilla salus sine litibus ullis:</l>
<l>Presidium in nobis, nisi temnitis, omne paratum</l>
<l>Semper erit. Penos inter nostrumque senatum</l>
<l>Sponsor ego. Placidam tandem condiscite vitam:</l>
<l>Sumite placatas mentes, deponite ferrum</l>
<l>Ex animis; tales tanto nisi turbine frustra</l>
<l>Bis docuit Fortuna viros. Dimittite tandem</l>
<l>Equoreas tentare vias: discrimina quanta</l>
<l>Precidam, quantumque mali quantumque laborum!</l>
<l>Exuram classem, que vos per cunta furentes</l>
<l>Litora raptabat, que vobis prima malorum</l>
<l>Materiam dedit Ausoniisque incumbere regnis</l>
<l>Compulit ac timidos docuit transcendere fluctus.</l>
<l>Hec vestris fortasse oculis spectacula dira</l>
<l>Si fuerint, cohibete animos, membrumque putate</l>
<l>Abscindi vite infestum. Satis ampla tenetis</l>
<l>Regnorum spatia et secti confinia mundi.</l>
<l>Sat terris errare licet. Funesta voluptas</l>
<l>Curarum est homini: statui succurrite vestro;</l>
<l>Consulite et nobis, curamque auferte metumque</l>
<l>Hanibalis, rabiemque suam sibi linquite soli.</l>
<l>Si quid erit dubii quod publica fata monebunt,</l>
<l>Hos audite senes." Dixit dextrasque prehendit</l>
<l>Illorum: ambo autem deflexis genibus una</l>
<l>Ante ducis cecidere pedes, hinc maximus Hanno,</l>
<l>Hasdrubal hinc Hedus. Tota iam classe soluta,</l>
<l>Scipio provectus paulum subsistit et omnes</l>
<l>Imperat hostiles flammis absumere puppes.</l>
<l>Non alias tante pelago fulsere faville</l>
<l>Aut Thetis extimuit late torrentibus undis</l>
<l>Defectum; non dum currus optata paterni</l>
<l>Lora puer rapuit Phebeus et ethera flammis</l>
<l>Accendit mundumque vagis. Si secula retro</l>
<l>Omnia percurris, sola hec incendia sensit</l>
<l>Neptunus metuenda sibi: non Punica quondam</l>
<l>Romanis facibus bello consumpta priore</l>
<l>Spartanisque prius, non Attica litore classis</l>
<l>Usta Syracusio tantas dedit equore flammas.</l>
<l>Torpuerant miseri cives sua damna gementes,</l>
<l>Haud aliter quam si subito predulcia cuntis,</l>
<l>Coniugia et nati atque arces et templa deorum</l>
<l>Ipsaque Carthago flammis arderet in illis.</l>
</lg></div1>
<div1><head>IX</head>

<lg><l>Scipio provectus pelago Romanaque classis</l>
<l>Iam placidum sulcabat iter. Non rauca procellis</l>
<l>Equora fervebant; ventisque silentibus undas</l>
<l>Victorem sensisse putes. Tranquillior illis</l>
<l>Vultus erat, celo facies composta sereno.</l>
<l>Sic hostile fretum, sic cunta elementa videres</l>
<l>Obsequio mulcere ducem. Iam litora longe</l>
<l>Africa linquebant alacres et bella canentes</l>
<l>Ibant ac valido frangebant remige fluctus.</l>
<l>Puppe ducis media tacitus meditansque sedebat</l>
<l>Ennius, assiduus rerum testisque comesque;</l>
<l>Scipio quem tandem aggreditur verbisque benignis</l>
<l>Excitat incipiens: "Nunquamne silentia rumpes,</l>
<l>O michi multorum solamen dulce laborum?</l>
<l>Fare, precor; nam perpetuis tabentia curis</l>
<l>Pectora nostra vides. Placido sermone levare</l>
<l>Illa soles; faciesque modo, tantum ora resolve,</l>
<l>Si tibi nascenti, quo polles, summus Apollo</l>
<l>Ingenium celeste dedit, si turba dearum</l>
<l>Castalio infantem demersum gurgite lavit</l>
<l>Ex Elicone sacro, collesque eduxit in altos,</l>
<l>Et calamum et vocem tribuit mentemque poete."</l></lg>
<lg><l>Ennius auditis caput extulit atque ita fatur:</l>
<l>"O flos Italie, iuvenis, stirpisque deorum</l>
<l>Certa fides, quid nunc nostro placet ore moveri,</l>
<l>Quidve iubes? Equidem tacito modo pectore mecum</l>
<l>Volvebam quod nulla ferent iam secula maius</l>
<l>Eximie virtutis opus, quam nostra quod etas</l>
<l>Leta videt, nullusque unquam sub mente movebit</l>
<l>Grande aliquid, cui non, magnas spes inter, honestum</l>
<l>Nomen in ore sonet, qui non venturus ad actum</l>
<l>Scipiade meminisse velit, pro munere vultus</l>
<l>Non cupiat vidisse tuos. Maiorque sepulcri</l>
<l>Post cineres te fama manet. Mortalia Livor</l>
<l>Carpit enim; at Mors Invidiam consumit et arcet</l>
<l>Ac procul a bustis abigit. Tua gloria pridem</l>
<l>Vicerat hanc pestem, iamque altas tuta per auras</l>
<l>Fugit humum morbosque hominum moresque malignos,</l>
<l>Seque parem tulit alma deis. Tamen ecce supremum</l>
<l>Incrementa diem fame tibi multa daturum</l>
<l>Promisi expertus; quoque ipse a morte recedes</l>
<l>Longius, hoc maior meritum te fama sequetur.</l>
<l>Tempore crescet honos perque ultima secula mundi</l>
<l>Clarus eris. Virtus quoniam non altius ibis:</l>
<l>Descensus vereor. Sed nostra peritia fandi</l>
<l>Nondum propositam valuit contingere metam,</l>
<l>Nuper ab exiguis radicibus orta, nec ante</l>
<l>Cognita per Latium, Argolicis contenta colonis.</l>
<l>Hoc igitur mecum indignans sub mente movebam,</l>
<l>Precones meritos tua quod notissima virtus</l>
<l>Non habitura foret. Macedum rex magnus amici</l>
<l>Forte videns saxum Eacide titulosque sepulcri,</l>
<l>'Fortunate' inquit 'iuvenis, cui nominis illum</l>
<l>Preconem reperire fuit!' Non parve profecto</l>
<l>Est claris fortuna viris habuisse poetam</l>
<l>Altisonis qui carminibus cumulare decorem</l>
<l>Virtutis queat egregie monimentaque laudum.</l>
<l>At tibi, summe ducum, claro quo nullus Homero est</l>
<l>Dignior, in reliquis blanda inque hoc durior uno</l>
<l>Me solum Fortuna dedit. Currentibus annis</l>
<l>Nascetur forsan digno qui carmine celo</l>
<l>Efferat emeritas laudes et fortia facta</l>
<l>Et cui mellifluo melius resonantia plectro</l>
<l>Calliope det fila lire vocemque sonoram."</l>
<l>"Parce, precor, verbis: tibi non, me iudice, vates</l>
<l>Meonius nec iure tibi preponitur altus</l>
<l>Euripides aut quos claro cognomine Grai</l>
<l>Concelebrant. Alio nolim me carmine dici,</l>
<l>Si dicendus ero. Quin quod te poscimus" inquit</l>
<l>Scipio "prosequere; et que sint permissa poetis,</l>
<l>Famoseque rei certos agnoscere fines</l>
<l>Te liceat monstrante michi: quid laurea signet</l>
<l>Tam ducibus claris quam vatibus addita sacris.</l>
<l>Neve tibi indignus videar cui talia forte</l>
<l>Narrentur, nobis animum dulcedine quadam</l>
<l>Pulcra movent, et continuis hoc pectus ab armis</l>
<l>Dulcia concussum placide capit otia lingue."</l></lg>
<lg><l>Ille autem "Nulla est, fateor, tam dura feroxque</l>
<l>Mens" ait "alme ducum, cui non sit pulcra voluptas</l>
<l>Interdum curas inter viteque labores</l>
<l>Pyerios audisse modos dulcesque dearum</l>
<l>Irrepsisse choros. Sed enim hec precordia nunquam</l>
<l>A Musis aversa reor. Non talibus astris</l>
<l>Tam magnum genuisse virum Natura videtur.</l>
<l>Errasset, si cui dederat cupidissima fame</l>
<l>Pectora, Musarum non ingessisset amorem.</l>
<l>Quisquis enim se magna videt gessisse, necesse est</l>
<l>Diligat eternos vates et carmina sacra.</l>
<l>At nunc quod nostro poscis sermone doceri,</l>
<l>Accipe quam brevibus. Non illa licentia vatum est</l>
<l>Quam multis placuisse palam est.</l>
<l>Scripturum iecisse prius firmissima veri</l>
<l>Fundamenta decet, quibus inde innixus amena</l>
<l>Et varia sub nube potest abscondere sese,</l>
<l>Lectori longum cumulans placidumque laborem,</l>
<l>Quesitu asperior quo sit sententia, verum</l>
<l>Dulcior inventu. Quicquid labor historiarum est</l>
<l>Quicquid virtutum cultus documentaque vite,</l>
<l>Nature studium quicquid, licuisse poetis</l>
<l>Crede: sub ignoto tamen ut celentur amictu,</l>
<l>Nuda alibi, et tenui frustrentur lumina velo,</l>
<l>Interdumque palam veniant, fugiantque vicissim.</l>
<l>Qui fingit quodcumque refert, non ille poete</l>
<l>Nomine censendus, nec vatis honore, sed uno</l>
<l>Nomine mendacis. Potes hinc perpendere quicquid</l>
<l>Scire petis: nostri que sit mensura laboris,</l>
<l>Et latos fines, et quanta licentia nobis.</l>
<l>Laurea restat adhuc: cuius dignare parumper</l>
<l>Participes nos esse tibi. Si gloria bello,</l>
<l>Nec minus ingenio constat, patiere virenti</l>
<l>Fronde duces vatesque simul sacra tempora cingant.</l>
<l>Immortale decus viror immortalis utrisque</l>
<l>Indicat et longe promittit tempora vite.</l>
<l>Hinc deus ingenii lauros amat almus Apollo,</l>
<l>Pyeridum solitus cithara modulante choreas</l>
<l>Incola Cirreo totiens duxisse sub antro.</l>
<l>Preterea hanc frondem rapido non fulmine vexat</l>
<l>Iupiter ex cuntis, talemque meretur honorem</l>
<l>Laurus: ab ethereo tanta est clementia rege.</l>
<l>Iam fame quod fulmen erit, nisi sola vetustas</l>
<l>Omnia prosternens? Hunc gloria nostra pavorem</l>
<l>Non habet, atque ideo spernentis fulmina frondis</l>
<l>Serta gerit sanctoque legit de stipite ramos."</l></lg>
<lg><l>Dixerat. At Scipio subridens: "Omnia mulcent;</l>
<l>Sed ledis brevitate tua; et dum dulcius inter</l>
<l>Ista sonant, medio sitientes calle relinquis.</l>
<l>Ergo age! nam nullum iam litus cernitur, et sol</l>
<l>Transivit celi medium. Tu dulcia prome</l>
<l>Verba, quibus mens alma scatet, placidoque volentes</l>
<l>Et longo sermone feras, partemque diei</l>
<l>Et partes pelagi minuens." Tunc ille coactus</l>
<l>Incipit - hic omnes tenuerunt murmure naute</l>
<l>Et comites siluere ducis -: "Vestigia Fame</l>
<l>Rara sequens, quantum licuit per secula retro</l>
<l>Omnia pervigili studio vagus ipse cucurri,</l>
<l>Donec ad extremas animo rapiente tenebras</l>
<l>Perventum primosque viros, quos Fama perenni</l>
<l>Fessa via longe ignotos post terga reliquit.</l>
<l>Hic quisquis merito fulgens fuit obvius, illum</l>
<l>Amplexu tenuisse animi michi gloria summa est</l>
<l>Inque locum cari semper coluisse parentis.</l>
<l>Precipue illustres calamo florente poetas</l>
<l>Admisi atque ima cordis sub parte locavi.</l>
<l>Milibus ex tantis unus michi summus Homerus,</l>
<l>Unus habet quod suspiciam, quod mirer amemque.</l>
<l>Ille michi e celo veniens tam sepe videtur,</l>
<l>Ut stupeam potuisse hominem sic alta tenere,</l>
<l>Astrorum sic nosse vias, sic climata terre!</l>
<l>Qui licet ante novos reges et tempora Rome</l>
<l>Floruerit, tamen hoc in tempus mente reduxi</l>
<l>Presentemque animo ficta sub ymagine feci.</l>
<l>Hoc sine nulla dies abiit, nox nulla sine illo.</l>
<l>Ille breves cenas in longum traxit, et idem</l>
<l>Nunc longam breviare viam, nunc tramite plano</l>
<l>Edocuit rigidi transire cacumina montis:</l>
<l>Denique quicquid agens, nullo discrimine secum</l>
<l>Sopitus vigilansque fui, noctemque diemque.</l></lg>
<lg><l>Hic michi nunc etiam dubii sub tempore belli</l>
<l>Affuit in somnis. Quis somnum dixerit illum?</l>
<l>Pervigil astabam. Fracta nam pace sub armis</l>
<l>Omnia fervebant; seroque in castra reversus</l>
<l>Contigeras animum. Iubeas si vera fateri,</l>
<l>Non timui; tamen in dubio spes fessa pependit</l>
<l>Usque sub occasum solis. Tum maxime pernox</l>
<l>Cura animum tenuit, quid secum postera ferret</l>
<l>Tot motus clausura dies. Hic nocte sub alta</l>
<l>Aspicio adventare senem, quem rara tegebant</l>
<l>Frusta toge et canis immixta et squalida barba.</l>
<l>Sedibus exierant oculi. Cava frontis ymago</l>
<l>Horrorem inculta cum maiestate ferebat.</l>
<l>Dirigui. Tunc ille manu similisque videnti</l>
<l>Occupat ancipitem Graioque hec more profatur:</l>
<l>'Salve, care michi Latie telluris amice</l>
<l>Unice! quodque diu votis animoque petisti,</l>
<l>Aspice qualis erat quondam dum vixit Homerus.</l>
<l>Huc ego vix tandem reserato carcere Ditis</l>
<l>Emersi, tacite perrumpens viscera terre'.</l>
<l>Procubui voluique pedes contingere pronus:</l>
<l>Umbra fuit nudeque heserunt oscula terre.</l>
<l>'Surge' ait 'et mecum ex equo, nam dignus es, ultro</l>
<l>Congredere et, dum tempus habes, tam sepe negato</l>
<l>Colloquio satiare meo'. Tum protinus ardens</l>
<l>Exsurgo 'Gentisque ingens o gloria' dixi</l>
<l>'Argolice summumque decus, quis talia tanto</l>
<l>Supplitia inflixit? Sacre quis lumina frontis</l>
<l>Natureque duces rapuit, tantumque nocere</l>
<l>Sustinuit mundo? Non hic michi creditus olim:</l>
<l>Lincea quin acies animo occursabat amanti</l>
<l>Visque oculis immensa tuis. Quos Grecia portus</l>
<l>Dives habet gemino late circumflua ponto;</l>
<l>Quos colles, que rura colit, que vallibus imis</l>
<l>Antra tenet, quenam frondosa cacumina silvis</l>
<l>Aut pelago scopulos, quos non michi lumine certo</l>
<l>Monstraris? Cernenda aliis longinqua dedisti,</l>
<l>Ipse propinqua videns minime? Miracula menti</l>
<l>Quanta mee! Egeo diffusas ecce profundo</l>
<l>Cicladas hinc numero; video quot litore flexus</l>
<l>Hellespontiaco: tu me nequis ipse tueri,</l>
<l>Ostendens tam multa michi!' Tum suscipit ille:</l>
<l>'Vera quidem memoras; sed non miranda. Quid ergo?</l>
<l>Qui michi corporeos Deus abstulit, ille nequibat</l>
<l>Restituisse alios quibus hec archana viderem?</l>
<l>Desine iussa Dei solitis onerare querelis,</l>
<l>Mortalis! Namque iste hominum stultissima lis est.</l>
<l>Iusta facit quecumque facit. Sed noscere cunta</l>
<l>Vestra nequit gravitas sub opaci carceris umbra.</l>
<l>Quam multis nocuere oculi visusque vagari</l>
<l>Compulit et cepto forsan semovit honesto!</l>
<l>Hinc ea sponte quidem, gravis ut nocituraque multis,</l>
<l>Sarcina deposita est. Quin hinc modo pergimus ultra?</l>
<l>Tu cecum ne sperne ducem. Fortasse videbis</l>
<l>Multa animo placitura tuo. Nec cura futuri</l>
<l>Solicitet casus. Quoniam lux crastina campos</l>
<l>Sanguine Penorum Latio victore rigabit'.</l>
<l>Prosequor augurio letus.</l>
<l>........................................</l>
<l>Hic ego - nam longe clausa sub valle sedentem</l>
<l>Aspexi iuvenem -: 'Dux o carissime, quisnam est,</l>
<l>Quem video teneras inter consistere lauros'</l>
<l>Et viridante comas meditantem incingere ramo?</l>
<l>Nescio quid, nisi fallor, enim sub pectore versat</l>
<l>Egregiumque altumque nimis'. 'Non falleris' inquit:</l>
<l>'Agnosco iuvenem sera de gente nepotum,</l>
<l>Quem regio Italie, quemve ultima proferet etas.</l>
<l>Hunc tibi Tusca dabit latis Florentia muris</l>
<l>Romulea radice oriens, urbs inclita quondam,</l>
<l>Nunc nichil. Utve queas ortus confinia nosse,</l>
<l>Divitis egregius muros interluet urbis</l>
<l>Arnus in Ausonie descendens litora Pise.</l>
<l>Ille diu profugas revocabit carmine Musas</l>
<l>Tempus in extremum, veteresque Elicone Sorores</l>
<l>Restituet, vario quamvis agitante tumultu;</l>
<l>Francisco cui nomen erit; qui grandia facta,</l>
<l>Vidisti que cunta oculis, ceu corpus in unum</l>
<l>Colliget: Hispanas acies Libieque labores</l>
<l>Scipiadamque tuum: titulusque poematis illi</l>
<l>AFRICA. Quin etiam ingeniu fiducia quanta,</l>
<l>Quantus aget laudum stimulus! seroque triumpho</l>
<l>Hic tandem ascendet Capitolia vestra, nec ipsum</l>
<l>Mundus iners studiisque aliis tunc ebria turba</l>
<l>Terrebit quin insigni florentia lauro</l>
<l>Tempora descendens referat comitante Senatu.</l>
<l>Hinc modo tantus amor, tanta est reverentia lauri.</l>
<l>Omnibus ex silvis iam nunc sibi gratior una est</l>
<l>Delphica; iamque novas discit connectere frondes</l>
<l>Serta gerens; iam venturi presagia mulcent.</l>
<l>Iste senescenti tantum illo in tempore Rome</l>
<l>Carior, annose quantum contingere matri</l>
<l>Filius ille solet, quem post lacrimosa sepulcra</l>
<l>Natorum vidue sterilis tandem attulit alvus.</l>
<l>Illa quidem, que iam lustris nil tale ducentis</l>
<l>Viderit, hunc magno spectabit leta favore,</l>
<l>Laurea dum capiet, dum templis serta relinquet</l>
<l>Primitiasque suas sanctas affiget ad aras.</l>
<l>Florentina omnis magis ut sit grata propago</l>
<l>Idem unus tibi, Roma, dabit, nec protinus urbem</l>
<l>Peniteat Tusci fundasse ad gurgitis undam.</l>
<l>Hic quoque magnorum laudes studiosus avorum</l>
<l>Digeret extrema relegens ab origine fortes</l>
<l>Romulidas, vestrumque genus sermone soluto</l>
<l>Historicus, titulosque urbis et nomina reddet.</l>
<l>In medio effulgens nec corpore parvus eodem</l>
<l>Magnus erit Scipio; seque ipse fatebitur ultro</l>
<l>Plus nulli debere viro. At si vita manebit</l>
<l>Longior, et nullo prevertet turbine ceptum</l>
<l>Impetus alter iter, tunc ampla volumina cernes</l>
<l>Magnarum rerum vario distincta colore</l>
<l>In tempus perducta suum. Quis cunta renarret</l>
<l>Que clausa sub mente gerit?'. Pulsabar hanelo</l>
<l>Pectore, visendi cupidus cupidusque loquendi</l>
<l>Interea, et magnum - quis credere posset? - Homerum</l>
<l>Dulcibus optabam verbis imponere metam.</l>
<l>Iam michi carus erat te propter et alta relatu</l>
<l>Cetera. Procedo sensim propiorque parumper</l>
<l>Conspicio curis gravidum sub flore iuvente</l>
<l>Et calamo herentem viridique in gramine septum</l>
<l>Arboribus variis nitidissima flumina iuxta</l>
<l>Ac gelidos inter fontes rupesque prealtas.</l>
<l>'Respice' dux inquit 'que sint umbracula ruris</l>
<l>Effigiesque sui. Namque hic ad talia primum</l>
<l>Eriget ingenium; varius mox partibus Orbis</l>
<l>Et terra pelagoque vagus concepta per annos</l>
<l>Desperata sinet. Vix rerum turbine tandem</l>
<l>Explicitus magno transibit plurima cursu'.</l>
<l>Singula mirabar, vix auditaque salute</l>
<l>Sustulerat gravis ille oculos et dicta parabat,</l>
<l>Cum matutino litui clangore repente</l>
<l>Excutior visis, somnusque recessit inanis,</l>
<l>Teque aciem video mediis educere campis</l>
<l>Sublimem hortantemque viros et signa moventem."</l></lg>
<lg><l>Ennius, interea, dum talibus ore disertus</l>
<l>Equoreum permulcet iter - iam fessus hanelos</l>
<l>Phebus Athlanteo recreabat gurgite currus -</l>
<l>Haud aliter quam qui levibus per plana quadrigis</l>
<l>Vectus et irriguo perfusus membra sopore</l>
<l>Non sentit transire diem longamque repente</l>
<l>Decrevisse viam stupet et vix credulus audit,</l>
<l>Hesperio levus Zephirus surgebat ab axe.</l>
<l>Vela levat classis; tum dextro tramite prore</l>
<l>Volvuntur, fratrisque locum vice Cinthia pernox</l>
<l>Invigilat, lassisque datum requiescere nautis.</l>
<l>Remigis ut strepitus siluit stridorque rudentum,</l>
<l>Scipio mitis ait: "Seu sunt, seu talia fingis,</l>
<l>Dulcia sunt, fateor, sensusque et pectora mulcent.</l>
<l>Illum equidem iam nunc iuvenemque novumque poetam</l>
<l>Complector, tibi nunc visum quondamque parenti,</l>
<l>Promissumque michi gemino sponsore profecto</l>
<l>Diligo, quisquis erit; si nullus, diligo nullum."</l>
<l>Dixerat, et facili prebebant corpora somno.</l></lg>
<lg><l>Sol pelago rediens ubi primum emersit Eoo,</l>
<l>Ingentesque procul iactabat carbasus umbras,</l>
<l>Litora prospiciunt alacres Lilibeia naute</l>
<l>Trinacriamque pari concordes voce salutant.</l>
<l>Iam Drepanum pretervecti iamque omne remensi</l>
<l>Inde latus Siculum, solide telluris in arvis</l>
<l>Ut primum posuere pedes, pulcerrima rura</l>
<l>Terrestri secuere via. Non carmine nostro</l>
<l>Letitia Italie, non occursantia passim</l>
<l>Agmina victori, populi non urbibus haustis</l>
<l>Servata grates pro libertate canentes</l>
<l>Stare queant; donec patrie sub menia ventum est</l>
<l>Et luxit sperata dies tempusque triumphi.</l></lg>
<lg><l>Hic quoque, Calliope, quamquam sub fine voceris,</l>
<l>Dextra veni seroque favens assiste labori.</l></lg>
<lg><l>Pulcrior Ausonio nunquam surrexerat orbi</l>
<l>Ulla dies. Roseo vultum suffusa rubore</l>
<l>Phebeos frenabat agens Aurora iugales;</l>
<l>Letior ipse quidem solito et formosior alte</l>
<l>Imperiis urgebat equos, iam lumine Romam</l>
<l>Appenninigene spectans de vertice silve.</l>
<l>Conveniunt proceres, portis ruit obvia turba.</l>
<l>Sexus uterque frequens, etas se proripit omnis,</l>
<l>Omnis honor omnisque gradus: substernitur auro</l>
<l>Omne solum et variis resplendent pulpita gemmis.</l>
<l>Purpura per vicos sparsa est et purpura tectis</l>
<l>Obtentu factura viris victoribus umbras.</l>
<l>Inde senum miti descendunt agmina vultu,</l>
<l>Hinc iuvenum phalerata phalanx in limine primo</l>
<l>Exceptura ducem. Facie subit ille serena</l>
<l>Ardua purpureo residens sua menia curru</l>
<l>Et niveis invectus equis; generisque ferebat</l>
<l>Etherei frons alma fidem. Tum milia vinctis</l>
<l>Post tergum manibus captivi tristia vulgi</l>
<l>Procedunt: Macedum proceres, quo bella Philippus</l>
<l>Foverat auxilio: Sopater dux primus et ipsum</l>
<l>Sanguine contingens regem mestissimus ibat;</l>
<l>Post omnis legio gravibus connexa cathenis</l>
<l>Insequitur. Tum parte alia spectacula magni</l>
<l>Siphacis: miseranda habitu namque obruta vinclis</l>
<l>Maiestas lacrimis pectus terramque rigabat</l>
<l>Flensque retro ad magnum referebat lumina crebro</l>
<l>Humida victorem: qualem sprevisset amicum</l>
<l>Mente notans tacita. Preter tot dura ruine</l>
<l>Angebat miserum pudor. Ingens turba suorum</l>
<l>Regia consequitur tremulo vestigia gressu.</l>
<l>Hinc meriti cives, laqueis gens perfida iustis</l>
<l>Penorum perplexa venit, pulcerrima Rome</l>
<l>Menia suspiciens: dox frater Hanibalis illis</l>
<l>Primus erat; Maure subeunt post agmina gentis</l>
<l>Gallorumque manus; Italus namque ordine in illo</l>
<l>Nemo fuit: digna meritos mulctaverat omnes</l>
<l>Morte simul, terreque hostes mandaverat Afre</l>
<l>Indignos patrie aspectu et tellure sepulcri.</l>
<l>Ante ebur et radians aurum et pretiosa supellex</l>
<l>Et vestes ostro insignes penitusque potentum</l>
<l>Divitie regum pompa celebrante vehuntur.</l>
<l>Inde graves clipei prereptaque fortibus arma</l>
<l>Signaque et horrentes galee cristeque trementes;</l>
<l>Post tristes ducuntur equi domitique elephantes</l>
<l>Demissa cervice graves. Puerilia circum</l>
<l>Milia funduntur: turba obstrepit inscia rerum,</l>
<l>Bellua Barbarico quod tanta veniret ab orbe.</l>
<l>Hinc illinc Romana acies erepta nefando</l>
<l>Servitio letumque canens ex more triumphum</l>
<l>Concelebrat, nequeuntque oculos satiare videndo</l>
<l>Servatore suo. Prior it Terentius horum</l>
<l>Culleo: vir clarus, Latia tunc urbe senator,</l>
<l>Libertus veluti carum coluisse patronum</l>
<l>Scipiadam fertur vitam obsequiosus in omnem.</l>
<l>Ultimus it victor. Latiis exercitus armis</l>
<l>Atque equitum peditumque acies, velut obvius esset</l>
<l>Hanibal in primo venturus limine contra,</l>
<l>Tum tube et horrisonis victricia classica late</l>
<l>Perstrepuere modis: tremuerunt Tybridis unde</l>
<l>Ac circum pavet omne nemus; fragor horridus Albam</l>
<l>Argolicumque quatit Tibur gelidumque Soracte</l>
<l>Et Prenestinis rigidas in collibus arces.</l></lg>
<lg><l>Sic tandem insueto Capitolia celsa triumpho</l>
<l>Ingreditur, gratesque deis persolvit amicis;</l>
<l>Immensumque auri montem ingentesque recondit</l>
<l>Thesauros in templa Iovis, tempusque per omne</l>
<l>Ditavit patriam. Sibi sed cognomine solo</l>
<l>Contentus nichil hic proprias invexit in edes.</l>
<l>Nec dubium quin ad reliquos per bella triumphos</l>
<l>Straverit ense viam atque Orbis patefecerit Urbi</l>
<l>Imperium: puduit neminem Carthagine victa</l>
<l>Subdere colla iugo, dominosque agnoscere mundi</l>
<l>Romanos bello indomitos populumque Quirini.</l></lg>
<lg><l>Ipse coronatus lauro frondente per urbem</l>
<l>Letus iit totam Tarpeia rupe reversus.</l>
<l>Ennius ad dextram victoris, tempora fronde</l>
<l>Substringens parili, studiorum almeque Poesis</l>
<l>Egit honoratum sub tanto auctore triumphum.</l>
<l>Post alii atque alii studio certante secuti.</l>
<l>Ipse ego ter centum labentibus ordine lustris</l>
<l>Dumosam tentare viam et vestigia rara</l>
<l>Viribus imparibus fidens utcumque peregi,</l>
<l>Frondibus atque loco simul et cognomine claro</l>
<l>Heroum veterum tantos imitatus honores,</l>
<l>Irrita ne Grai fierent presagia vatis.</l></lg>
<lg><l>Nunc ego non ausim vos hinc ad tristia, Dive,</l>
<l>Materiamque trucem post tot modo leta vocare.</l>
<l>Quin potius longe fugite atque avertite vultus.</l>
<l>Certe ego vobiscum fugiam tristesque querelas</l>
<l>Invidie, procerum crimen culpamque Senatus</l>
<l>Non referam, populique nefas ac sponte receptum</l>
<l>Exilium mortemque ducis titulumque dolentis</l>
<l>Aspera marmoreo subscriptaque iurgia busto.</l>
<l>Hec memorent alii: michi nam certissima mens est</l>
<l>Hic metam posuisse operi; patiarque nec unquam</l>
<l>Carmine tam mesto sacras maculare Sorores.</l></lg>
<lg><l>O mea non parvo michi consummata labore</l>
<l>Africa! dum crescis, dum te comens relegensque</l>
<l>Mulceo, magnanimum Mors importuna Robertum</l>
<l>Intempestive mundo subtraxit egenti;</l>
<l>Et michi prerepta penitus dulcedine vite,</l>
<l>Speratum tibi clausit iter. Quo tramite perges,</l>
<l>Infelix? Monstrabo viam. Non atria luctu</l>
<l>Turbida funereo, non dulcia limina quondam</l>
<l>Parthenopea petes. Tepidi nova saxa sepulcri</l>
<l>Tristis adi lacrimisque riga. Cum videris illic</l>
<l>Ingentem exigua regem tellure iacentem,</l>
<l>Te sibi viventi promissam redde sepulto</l>
<l>Ac cineri persolve sacro: nam spiritus astra</l>
<l>Iam repetens, terrasque retro despectat inertes;</l>
<l>Sceptra caduca fugit, mortales negligit actus.</l>
<l>Ille tamen, quamquam regni diadema relicti</l>
<l>Rideat et curas veteres, nimiosque labores</l>
<l>Erroresque hominum solio miseratus ab alto,</l>
<l>Nos, nisi fallor, amat; nostri mitissimus olim</l>
<l>Arbiter ingenii. Quo terris sidere rapto</l>
<l>Heu heu quam vereor ne quid tibi durior etas</l>
<l>Obstrepat et titulis insultet ceca decoris!</l>
<l>Hospes Pyeridum nostro iam solus in evo</l>
<l>Reddere promeritum studiis qui nosset honorem,</l>
<l>Interiit: secumque simul spes nostra recessit.</l>
<l>Felices quos illa prius meliora tulerunt</l>
<l>Tempora! Nosque utinam... Nequicquam vana precamur!</l>
<l>Non licet ire retro. Nos cunta novissima seros</l>
<l>Et ferus adverso prospexit Iupiter axe.</l>
<l>Utendum sorte est et sidera nostra sequenda,</l>
<l>Qua ducunt, ne forte trahant. Michi degere vitam</l>
<l>Impositum varia rerum turbante procella.</l>
<l>At tibi fortassis, si - quod mens sperat et optat -</l>
<l>Es post me victura diu, meliora supersunt</l>
<l>Secula: non omnes veniet Letheus in annos</l>
<l>Iste sopor! Poterunt discussis forte tenebris</l>
<l>Ad purum priscumque iubar remeare nepotes.</l>
<l>Tunc Elicona nova revirentem stirpe videbis,</l>
<l>Tunc lauros frondere sacras; tunc alta resurgent</l>
<l>Ingenia atque animi dociles, quibus ardor honesti</l>
<l>Pyeridum studii veterem geminabit amorem.</l>
<l>Tu nomen renovare meum studiosa memento:</l>
<l>Qua potes, hac redeat saltem sua fama sepulto</l>
<l>Et cineri reddatur honos. Michi dulcior illo</l>
<l>Vita erit in populo et contemptrix gloria busti.</l>
<l>Interea tamen hec, iubeo, per inertia transi</l>
<l>Agmina solicito populorum incognita passu,</l>
<l>Vix procul extremo salutata a limine linquens,</l>
<l>Heu paucas habitura domos et rara per Orbem</l>
<l>Hospitia! At si quem vere virtutis amicum</l>
<l>Obtulerint tua fata tibi, secura repostum</l>
<l>Angustumque precare locum sub paupere tecto,</l>
<l>Atque ibi, sola quidem potius peregrinaque semper</l>
<l>Quam comitata malis, annosa fronte senesces,</l>
<l>Donec ad alterius primordia veneris evi.</l>
<l>Tum iuvenesce precor, cum iam lux alma poetis</l>
<l>Commodiorque bonis cum primum affulserit etas.</l></lg>
<lg><l>Si iuvenem iuveni mediis avellere flammis</l>
<l>Contigit incolumem tumidasque efferre per undas,</l>
<l>Per te ipsam iam facta senex, precor, ista cavere</l>
<l>Post mea fata velis, quodque omnia proterit unum</l>
<l>Tempus edax rapidosque dies solemque vorantem</l>
<l>Secula et Invidie tristes contemnere morsus.</l></lg></div1></body></text></TEI.2>
