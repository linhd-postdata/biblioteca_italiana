<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Della divisione del lavoro in attribuzioni maschili e femminili</title>
      <author>Maffeo Pantaleoni</author>
    </titleStmt>
    <extent>33 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000244</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Erotemi di economia</title>
        <title type="part">2</title>
        <author>Pantaleoni, Maffeo</author>
        <publisher>G. Laterza e Figli</publisher>
        <pubPlace>Bari</pubPlace>
        <date>1925</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>900</date>
    </creation>
    <langUsage><language id="ita">Italiano</language><language id="lat">Latino</language><language id="fre">Francese</language><language id="eng">Inglese</language></langUsage>
    <textClass>
      <keywords scheme="CGB">
        <term>Poesia</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-08-28T00:00:00.000+02:00</date>
      <respStmt>
        <name>Sonia Sabelli</name>
        <name>BIBIT</name>
      </respStmt>
      <item>Codifica XML</item>
    </change>
    <change>
      <date>2005-08-28T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body>
<div1 n="DELLA DIVISIONE DEL LAVORO IN ATTRIBUZIONI MASCHILI E FEMMINILI">
<argument><p rend="italic">Prefazione allo scritto della Contessa Maria Pasolini sulla <title>“Formazione di una Coltura Sociale e Civile”</title> presentato al primo Congresso del Consiglio Nazionale delle Donne Italiane.</p></argument>
<p>Non v'ha alcuna ragione perché un'opera della Contessa 
Maria Pasolini venga presentata al pubblico, anziché da essa 
medesima, da altri. Questa prefazione, quindi, non significa 
altro se non una adesione completa a quelli che sono gli 
intenti che la scrittrice ha voluto raggiungere, e ai modi con i 
quali essa ha pensato di farlo, un consenso cioè nell'opinione 
che siano un controsenso le istituzioni libere là dove il 
cittadino non ha una conoscenza almeno elementare della 
meccanica delle forze sociali, ed un consenso anche 
nell'opinione che il popolo interessato nelle istituzioni non è 
composto soltanto dai maschi ma anche dalle donne.</p>
<p>L'opera della Pasolini, cioè un catalogo ragionato e 
commentato delle opere più atte a formare una coltura 
sociale e civile organica, ebbe una prima edizione nel 
1899 inserita in appendice al fascicolo di 
maggio 1899 del <title>Giornale degli 
Economisti</title>. Fino d'allora l'opera si rivolgeva a tutta la 
gioventù aspirante a una coltura superiore, gioventù che 
spesso è disorientata. Ora poi in occasione del Congresso 
nazionale femminile questa opera, messa a giorno, viene 
ripubblicata, e offerta alle donne d'Italia, che essa vuole 
rendere più colte e così preparare alla nuova e in parte 
diversa missione che viene ad aggiungersi a quella che già 
compivano.</p>
<p>L'opera di Maria Pasolini, mentre avrà buona 
accoglienza presso molte lettrici, porterà anche frutti 
maggiori se non incontrerà ostilità misoneista presso i lettori. 
All'uopo, forse, poche mie parole possono giovare, 
contribuendo a prevenire un'accoglienza pregiudicata presso 
coloro i quali fossero portati ad opporsi a tendenze recenti, 
certo non sempre graziose, e neanche sane, di partecipazione 
della donna all'una o all'altra delle molte forme della vita 
pubblica e alla presa di possesso per parte di donne, in masse 
ognor crescenti, di funzioni pubbliche e private, alle quali 
nella nostra civiltà per lo più finora erano rimaste estranee.</p>
<p>Questi oppositori facilmente sono tratti ad abbracciare 
in un unico risentimento l'opera di coloro che vogliono 
accresciuta la coltura della donna perché da questa maggiore 
coltura attendono una sua più efficace cooperazione con 
l'uomo nell'opera di incivilimento e la formazione di una 
coscienza femminile che si renderà per virtù propria 
refrattaria a malsane aspirazioni, con l'opera di coloro che 
spingono la donna all'abbandono della famiglia, che 
preconizzano l'unione libera e vedono un progresso nel 
ritorno di un'epoca, descrittaci da Svetonio e Tacito, in cui la 
donna era <foreign lang="lat">mulier multarum nuptiarum</foreign>, 
passava in rivista le legioni del marito, oppure i pretoriani, 
dava udienza agli ambasciatori e giudicava nei tribunali.</p>
<p>Mi sono chiesto, come si sono chiesti tanti altri, quali 
siano i criteri che possono metterci in grado di rispondere, 
per ogni singola professione e per ogni singola funzione 
sociale, alla domanda, se questa spetti all'uomo, o alla donna, 
o sia giacente in un campo comune ad entrambi. La quistione 
mi parve particolarmente opportuna di fronte <quote>“al movimento 
che invita la donna a partecipare alla cosa pubblica”</quote>, 
movimento che è, se non la parte sostanzialmente principale, 
la parte più appariscente di quello che dicesi il movimento 
femminista, e mi parve che il problema femminista, 
decomposto in questi tre quesiti, assumesse carattere meglio 
definito. Immaginandomi di avere dinanzi a me un elenco 
completo di tutte le professioni e di tutte le funzioni sociali, 
invitavo me stesso a registrare a fianco di ogni forma 
di attività pubblica e privata, la ragione per la quale ritenevo 
doversi escludere da essa le persone appartenenti all'uno o 
all'altro sesso, ovvero quella per la quale essa potesse 
attribuirsi promiscuamente a entrambi i sessi, e poi mi 
sforzavo a raggruppare i “perché” in gruppi, o famiglie di 
criteri.</p>
<p>Certo non mi nascondevo che, posto in questi termini, 
il problema della coltura della donna riusciva assai più 
ristretto di quanto non fosse in realtà. La funzione della 
donna non è tutta quanta suscettibile ad essere decomposta in 
un elenco di professioni private e di funzioni pubbliche ad 
essa accessibili. Resta un residuo e questo residuo è enorme. 
Ché se anche avessimo architettato il ruolo al quale pensavo, 
e trovata la risposta a ogni sua finca, e messo, per così dire, 
gli uomini e le donne al loro posto, l'influenza reciproca dei 
due sessi, e quindi la loro azione sul movimento dell'intero 
sistema bisessuale, sarebbe ancora tutt'altro che determinata, 
poiché non sarebbe abbracciata nel quadro tutta l'azione che 
la donna esercita indirettamente o mediatamente nel mondo 
del pensiero e del sentimento.</p>
<p>Tuttavia, a titolo di un primo scandaglio 
dell'argomento, ho voluto prendere in mano il ruolo di cui ho 
detto sopra.</p>
<p>Le risposte riuscivano facili e spedite di fronte ad una 
prima serie di quesiti, parendo, ad es., ovvio, che la 
professione delle armi spetti agli uomini, come saranno 
probabilmente pure sempre uomini le ciurme delle navi, i 
conducenti le ferrovie, i minatori; che spetti alla donna la 
custodia dei bambini, e che saranno probabilmente in grande 
prevalenza donne coloro che assisteranno gli ammalati, e 
coloro che faranno opera di carità.</p>
<p>Ma, a misura che si svolgeva il rotolo delle professioni 
e delle funzioni sociali, il lavoro mio si faceva più lento, 
penoso ed incerto: continuavano a fioccare le domande e non 
udivo più le risposte, o mi sembrava che venissero un “sì” ed 
un “no” ad un tempo. Alcuni criteri emergevano, ma non 
bastavano all'impresa: il fascio delle chiavi non mi forniva 
istrumenti adeguati a ogni serratura. Se ad es., mi pareva 
ovvio perché dovessero essere soltanto uomini coloro 
che assumevano servizi di Stato, là dove lo Stato era 
l'organizzazione dei conquistatori, e quindi la ripartizione di 
queste funzioni era anche la ripartizione di un bottino, e la 
organizzazione prendeva coesione dal fine di conservare la 
situazione acquisita, e da quello di difenderla contro altre 
organizzazioni consimili e perciò concorrenti, e contro i 
vinti, e le funzioni erano quelle che discendevano da queste 
finalità, e perciò potevano essere gratuite, o apparentemente 
tali, ed erano onorifiche, o retribuite mediante un solo 
rimborso di spese, o tutt'al più con quanto era adeguato 
all'esercizio dignitoso della funzione, ma non già da salari di 
concorrenza, io all'incontro non vedevo più la mia via netta 
in seno ad uno Stato moderno. Qui abbiamo un amalgama di 
vincitori e vinti, a base di uguaglianza giuridica di tutti 
quanti, assimilato ad una impresa cooperativa di produzione 
e di consumo di certi servizi, che diconsi pubblici solo 
perché monopolizzati da quella cooperativa, servizi che se 
comprendono ancora una parte di quelli primitivi, una parte 
dei medesimi hanno perduto e si sono estesi a centinaia e 
centinaia di funzioni prima ritenute di spettanza privata, e 
che vanno dal monopolio delle “<foreign lang="fre">affiches</foreign>” nella via e 
dal servizio delle pompe funebri a quello della fabbricazione 
di taluni medicinali e a quello dell'esercizio di imprese di 
locomozione e di comunicazione di messaggi, servizi e 
funzioni che sono adempiute da uno stuolo di assai pacifici 
cittadini, reclutati e pagati come si reclutano e si pagano 
degli operai o dei professionisti di qualunque genere ed 
adibiti al lavoro tranquillo, sistematico, ordinato e 
preordinato, quale è quello della burocrazia.</p>
<p>Non mi era più ovvio perché donne non potessero 
avere posti di capo sezione o di capo divisione, o perché 
donne non potessero essere segretari e vicesegretari, in un 
qualche Ministero delle poste, dei telegrafi e dei telefoni, 
oppure adempiere le medesime funzioni alle quali bastano 
uomini, talvolta assai mediocri, in qualche Ministero della 
istruzione pubblica, o presso una qualche Direzione generale 
dell'igiene pubblica, o perché dovessero riuscire 
impiegati intollerabili alla Corte dei Conti, o presso la 
Direzione del Debito pubblico, o in parte 
dell'Amministrazione delle ferrovie dello Stato, o in quella 
del lotto pubblico e via dicendo.</p>
<p>E mentre la bussola, che in principio mi guidava, 
rifiutava la sua funzione in ragione del mutamento nel 
numero e nell'indole dei servizi dello Stato, una uguale 
ragione di disguido si verificava nell'esame delle professioni 
che diconsi private, sconvolte tutte quante dalle 
modificazioni della loro tecnica. Non si fila né si tesse più 
come si filava e si tesseva prima; non si commercia più come 
si commerciava prima; i requisiti che prima occorrevano 
sono ora altri nelle professioni che ancora l'antico nome 
hanno conservato, e sono scomparse professioni che c'erano 
e ne sono sorte una infinità di nuove.</p>
<p>Ma v'ha di più, molto di più. Da un lato stanno i 
requisiti delle funzioni pubbliche e private, requisiti che sono 
in continuo flusso. Da un altro lato stanno le attitudini 
dell'uomo e della donna: attitudini fisiche non solo, ma anche 
morali e intellettuali. Ora, sono queste attitudini, anche le 
due ultime, cristallizzate in forme costanti e invariabili? 
Havvi in queste attitudini, preso entrambi i sessi, un 
movimento più o meno notevole, il quale renda mobili le 
risposte al questionario rappresentato dal ruolo delle 
professioni e delle funzioni, anche se questo ruolo fosso 
stazionario?</p>
<p>Quando le donne prendono il sopravvento nella cosa 
pubblica, gli è per la decadenza degli uomini, che 
antepongono alla coscienza dei loro doveri verso il Paese, e 
all'amore del lavoro e della virile lotta per il pane e per 
l'onore, le seduzioni della lussuria, o gli è invece per la 
sopraelevazione delle donne di cui ogni emancipazione dalla 
cerchia dell'epigrafe romana <quote>“<foreign lang="lat">domi mansit, lanam fecit</foreign>”</quote>, avrebbe necessariamente ed inevitabilmente il carattere della frivolità, della indisciplina e della dissolutezza?</p>
<p>Nelle <title lang="fre">Lettres à Françoise mariée</title>, Marcel Prévost esprime un'opinione che potrebbe essere conforme al vero non per la sola Francia:
<quote rend="block">
<p lang="fre">“A plusieurs reprises et surtout dans ma <hi rend="italic">dernière</hi> lettre, j'ai tâché de définir ce désaccord; revonons–y pour tâcher de l'expliquer.</p>
<p lang="fre">L'explication est fort simple: c'est qu'en France, depuis de longues annèes — depuis environ un siècle — les générations de femmes et les générations d'hommes <hi rend="italic">ne sont pas concordantes</hi>. Les moeurs et l'éducation, bien plus que la différence des sexes, ont tellement séparé nos 
garçons et nos filles que le temps et le lieu n'agissent pas sur eux de la même façon. La même cité de France a beau produire le même jour un garçon et une fille, ce garçon et cette fille ne sont ni des <hi rend="italic">contemporains</hi>, ni proprement des concitoyens...</p>
<p lang="fre">Je ne reviendrai pas sur les circonstances et les conséquences de cette évolution à laquelle, ma chère nièce, vous avez participé. J'ai tâché d'en noter quelques–unes dans les lettres que je vous écrivis, durant votre dernière année d'études. Le résultat merveilleux fut celui–ci: tandis que des collèges de garçons, à l'aube du nouveau siècle, sortait une génération de petits utilitaires sans idéal, de petits individualistes sans véritable humanité, de petits savants pratiques sans veritable culture, — les pensions féminines, les mauvaises comme les bonnes (tant avait de force l'impulsion intérieure!), déversaient à leur rencontre une génération de jeunes filles éprises de haute culture, ferventes pour les idées générales, pleines de confiance dans le meilleur devenir social, en sommes, disons–le hautement, trés supérieures aux jeunes gens et, pour prendre votre mot, Françoise, beaucoup plus <hi rend="italic">civilisées</hi>”.</p>
</quote>
</p>
<p>Quanto qui viene a dirci il Prévost riguarda quella 
evoluzione della donna e dell'uomo di cui l'influenza si fa 
necessariamente sentire maggiormente all'infuori del ruolo 
delle professioni sul quale lo aveva fermato la mia 
attenzione, in quel campo, cioè, che è maggiore e più 
importante di quello compreso nelle aspirazioni del volgare 
femminismo. Ma quella evoluzione non è neanche estranea e 
priva di correlazioni con le aspirazioni muliebri a professioni 
e a funzioni sociali. E l'evoluzione descritta dal 
Prévost è certo del genere di quella che l'opera della Pasolini 
prepara, o favorisce là dove già è avviata.</p>
<p>Staccatomi dalla sterilità dell'esame del mio “ruolo”, ho 
tentato di uscire dal ginepraio per un'altra via. Lasciando da 
banda la ricerca di criteri per distribuire uomini e donne di 
qua o di là, ho interrogato la Storia per sapere da essa come 
li avesse distribuiti nel corso dei secoli e nei più svariati 
luoghi, e imparare se questa distribuzione fosse stata sempre 
e ovunque uniforme, o invece movimentata, e quali 
condizioni avessero presieduto ogni volta alla assegnazione 
delle funzioni private e sociali. E incidentalmente ebbi allora 
anche la risposta al quesito, come potesse spiegarsi la attuale 
e la antica opinione, tanto contraria presso molti uomini e 
presso moltissime donne a ogni movimento inteso a 
modificare la situazione presente affinché ne uscisse elevata 
quella della donna.</p>
<p>Senonché, giunto alla fine dell'esame, era manifesto 
che fosse troppo lungo per essere qui riferito e quindi 
convenire limitarsi alle sole conclusioni. Le quali, per quello 
che riguarda la origine e l'attuale fondamento della 
avversione che molti sentono per ogni tentativo che conceda 
nelle leggi, o tolleri nei costumi, che alla donna sia fatta una 
posizione più influente, avversione che si estende sino alla 
preparazione dei mezzi che questo risultato avrebbero, quale 
sovratutto la diffusione di una maggiore e migliore coltura 
della donna, cioè di una coltura più estesa, più profonda e più 
positiva, ci indicano due fatti, o complessi di fatti. Questi due 
fatti hanno impresso alla donna nell'opinione pubblica un 
marchio generico di inferiorità e hanno imposto l'esigenza 
che la sua attività si restringa nel più stretto ambito della 
famiglia e che la sua coltura sia sufficiente anche quando è 
quasi nulla.</p>
<p>Di questi fatti il primo è il sopraggiungere della civiltà 
cristiana che spazzò via, per molti secoli, la filosofia, il 
giure, l'etica e l'estetica greco–latina dell'impero romano. È 
un fatto comune al sorgere e al primo sviluppo di ogni 
grande corrente religiosa che la situazione della donna 
subisca una depressione. Essa apparisce quale un 
essere impuro. Il cristianesimo, religione orientale, a misura 
che si diffuse, distrusse la situazione di uguaglianza nelle 
leggi e nei costumi, e di indipendenza di spirito e d'azione, 
che la donna aveva raggiunta nell'impero romano. Giudica il 
Westermarck (<title lang="eng">Origin and development of the moral 
ideas</title>, ch. 26) che nei primi tre secoli il cristianesimo 
abbassasse il carattere della donna e contraesse la sfera della 
sua attività, e che <quote>“nell'epoche successive l'ortodossia 
cristiana è stata costantemente ostile alla dottrina che era 
sorta in Roma pagana e che oggi giorno è sorretta da un 
numero ognora crescente di uomini e di donne illuminate, 
che il matrimonio debba essere un contratto sulla base di 
perfetta uguaglianza tra uomo e donna”</quote>. E Summer Maine 
(<title lang="eng">Ancient law</title>, ch. V) avverte che <quote>“i sistemi che 
meno sono indulgenti verso la donna maritata sono 
costantemente quelli che hanno seguito esclusivamente la 
legge canonica”</quote>.</p>
<p>Il secondo fatto è il riordinamento teutonico del mondo 
romano che per due sue caratteristiche deprezzò la donna. In 
primo luogo l'uguaglianza tra la donna e l'uomo scomparisce 
in ogni epoca in cui le esigenze belliche prendono il 
sopravvento e tale fu. quella delle invasioni non solo, ma 
anche l'epoca successiva ad esse, per molti secoli di seguito, 
in cui il ferro e il fuoco modificavano gli ordinamenti sociali. 
Epoca di regresso, non solo nelle scienze e nelle arti e nel 
giure e negli ordinamenti amministrativi e politici, ma anche 
nella tecnica economica, agricola, industriale, commerciale. 
Inoltre la sopravvenienza del mondo teutonico su quello 
romano ripristinò l'<hi rend="italic">agnazione</hi> quale principio 
regolatore della famiglia e della successione, principio che 
nel mondo romano, a mezzo del <foreign lang="lat">praetor</foreign>, 
aveva ceduto il posto a quello della <hi rend="italic">cognazione</hi>. La 
esclusione delle donne e dei loro figli da funzioni 
governative, avverte il Maine, comunemente attribuita agli 
usi dei Franchi salici, ha certamente origine <hi rend="italic">agnatica</hi>. 
La tutela perpetua della donna è principio <hi rend="italic">agnatico</hi>.</p>
<p>Le leggi più severe per le donne sono le leggi 
nordiche, le quali mai ebbero infusione romana, come, ad 
es., le scandinave. <quote>“Durante i tempi agitati con i 
quali incomincia la storia moderna e mentre le leggi degli 
emigranti germanici e slavonici rimanevano sovrapposte 
come uno strato separato sopra la giurisprudenza romana dei 
loro sudditi provinciali, le donne delle razze dominanti si 
vedono ovunque sottoposte a varie forme di tutela arcaica. 
Quando andiamo più innanzi e il codice del medioevo si è 
formato per l'amalgama dei due sistemi, la legge che 
concerne le donne porta impresso il segno della sua doppia 
origine”</quote>.</p>
<p>Sembrami, dunque, che nella sopravivenza di elementi 
primitivi del cristianesimo, nella sopravivenza del principio 
di agnazione, e nella sopravivenza di necessità proprie 
dell'epoca più bellica della nostra storia, stia la spiegazione 
della mentalità di coloro che nell'elevamento della coltura 
della donna, e nei tentativi che da essa vengono fatti per 
modificare le proprie funzioni, vedono, anziché un 
movimento di cui solo lo sperimento può dire se il risultato 
ne sarà benefico o malefico, un indirizzo sicuramente 
pericoloso e quindi senza esitazione da ostacolarsi.</p>
<p>Se poi ora ci chiediamo quale situazione la donna in 
varie epoche della storia ha occupato, dobbiamo riconoscere 
che la distribuzione delle varie forme della nostra attività — la 
divisione del lavoro, potremmo dire — in attribuzioni maschili 
e femminili, è andata continuamente, sebbene lentamente, 
mutando nel corso dei secoli. Il riparto delle funzioni tra i 
due sessi non solo è diverso presso popoli contemporanei, 
qualunque sia il momento che scegliamo, ma varia altresì in 
seno ad una qualsiasi società, sia che vengano a variare la 
quantità complessiva e la qualità delle funzioni che sono 
l'oggetto del riparto, sia che non mutino le funzioni che sono 
da dividersi, ma mutino invece le qualità psichiche, le 
intellettuali e quelle morali delle donne e degli uomini. Né la 
direzione storica che questo riparto segue avviene ognora in 
un solo e medesimo senso, cioè, vediamo la situazione delle 
donne ora migliorate, ora peggiorate, e poi migliorate da 
capo, senza che possa affermarsi esservi un movimento 
diretto a una mèta costante.</p>
<p>Solo un certo nucleo di funzioni, che non è che 
parte della massa totale delle varie funzioni, è costante 
attribuzione dell'uno o dell'altro sesso. Intorno a questo 
nucleo sta un grande campo di cui i limiti subiscono continui 
spostamenti; il campo medesimo ha grandezza variabile. 
Perlocché la storia ci impone di riconoscere, che la virtù del 
sesso, come fattore determinante la divisione del lavoro 
sociale, sia dal lato fisiologico, sia dal lato psicologico, è 
tanto insufficiente, che sono ben pochi i limiti che la 
medesima impone all'attività dell'uno e dell'altro sesso, in 
modo che lo studio di questi limiti non riesce se non quando 
con i lumi che la fisiologia e la psicologia forniscono 
concorrono quelli di cui dispone la sociologia.</p>
<p>In società primitive la divisione del lavoro si risente, 
maggiormente di quello che non avvenga in società evolute, 
di determinanti che hanno fondamento fisiologico. L'uomo 
assume la protezione della famiglia e l'esercizio di quelle 
professioni che con le guerresche più hanno analogia: egli 
combatte, caccia, dibosca, alleva bestiame; la donna serve in 
guerra e in migrazione al trasporto delle suppellettili, e in 
pace ha funzioni domestiche, le quali si estendono 
all'esercizio dell'agricoltura, sviluppatasi da quello di 
raccogliere cibi vegetali, e all'industria tessile, che ha 
carattere casalingo.</p>
<p>Questa divisione fisiologica è certo fondamentale e 
ritrovasi sempre e ovunque, ma variamente fusa con altri 
elementi.</p>
<p>Lo sviluppo di una civiltà cambia nei modi più svariati 
la gerarchia delle professioni, diminuendo l'importanza di 
alcune, accrescendo quella di altre e creandone una infinità 
di nuove: assegnarle ad un sesso o all'altro non era e non è 
prevedibile a priori.</p>
<p>Col menomarsi di una professione, per la riduzione 
della sua importanza relativamente alle esigenze della 
prosperità della collettività, p. es., con la decadenza della 
funzione guerresca, ovvero per la diminuzione del numero 
delle persone adibite ad essa, ovvero per un cambiamento 
sostanziale nelle qualità che dalle medesime sono richieste, e 
via dicendo, questa professione, nello stesso modo 
che passa da un ceto ad un altro, o da uomini aventi, p. es., 
una certa età ad altri che l'hanno maggiore o minore, o 
dall'essere stata la specialità di una razza ad essere quella di 
un'altra, così pure passa addirittura da un sesso ad un altro, e 
presso questo nuovo sesso da una sua classe ad un'altra, a 
seconda di quello che è il criterio costituente le sue classi. 
Professioni che erano di adulti, passano ai fanciulli e 
viceversa; professioni che erano maschili diventano 
femminili e viceversa. Se questo non avvertiamo, o non 
siamo preparati ad avvertire, e quindi se abbiamo il 
preconcetto, che quella che è attualmente, o in un qualunque 
altro momento che ci piaccia di scegliere, la divisione del 
lavoro in maschile e femminile, debba necessariamente 
essere anche la divisione più verosimile in ogni altra epoca, o 
se pensiamo che una ripartizione per noi abituale è anche, 
senz'altro, la più razionale, e ciò in ordine ad un qualsiasi 
criterio biologico, etico, economico, e via dicendo, accadrà 
che la considerazione dei fatti, quali la Storia realmente 
fornisce, sarà per noi a ogni istante cagione di inesplicabile 
sorpresa. Vedremmo, infatti, allora le cose stare come non ci 
aspetteremmo che potessero stare, ed urtare il nostro senso 
del razionale, dell'adeguato, del giusto, o dell'utile, e via 
dicendo. Ci sorprenderebbe, ad es., e certo non cadrebbe 
nella cerchia dei fatti da noi prevedibili, che havvi paese in 
cui l'uomo non possa portare acqua e cuocere pane, ma 
all'incontro gli incomba di lavare i panni sporchi di ambo i 
sessi e non possa in questo aver aiuto dalla donna. Ci 
sorprenderebbe dover riconoscere che possa esservi sul 
nostro globo un piccolo paradiso terrestre femminile in cui 
spetta alla sola donna il diritto di espellere il marito dal 
domicilio e quello di ritenersi tutti i beni della comunione; 
che possa essere obbligo del marito di cucire gli abiti della 
moglie; che altrove, anche in ciò che riguarda armi e attrezzi 
da caccia, sia consultata la donna, e via dicendo.</p>
<p>Come i caratteri fisiologici determinano l'esistenza di 
un nucleo di attività che sarà ognora monopolizzato dagli 
uomini, e un altro che sarà ognora monopolizzato dagli 
uomini, e un altro che sarà ognora monopolizzato dalle 
donne, così i caratteri psicologici determinano 
anch'essi l'esistenza di altri nuclei di funzioni, o attività, 
riservati all'uno e all'altro sesso. La Storia ci mostra che la 
inventività scientifica e tecnica, e la originalità di condotta, 
sono qualità proprie soltanto della mentalità maschile, fino al 
segno di essere addirittura ripugnanti a quella della donna. 
Così pure la mentalità della donna ripugna al ragionamento 
ipotetico: è portata alla osservazione del reale e all'analisi. 
Questo spirito osservatore e analitico si manifesta in modo 
spiccato nell'attitudine a decifrare delle nebulose 
psicologiche, e apparisce in forma di rapidissime e esatte 
intuizioni. I progressi scientifici non sono ancora mai stati 
dovuti alle donne, dacché storia è storia, e anche in arti dalle 
medesime praticate assai più che dagli uomini, quale ad es., 
la musica, mai una manifestazione di vera e grande 
originalità si è avuta. Persino le mode dell'abbigliamento 
sono d'invenzione maschile e la rapida e rassegnata loro 
accettazione è appunto dovuta al terrore di ogni donna di non 
fare come fa ogni altra. Il manometro della inventività 
tecnica, che è fornito dagli elenchi di brevetti annualmente 
rilasciati, non attesta in loro favore.</p>
<p>Senonché anche qui va osservato che la schiera degli 
iniziatori è piccola assai anche tra gli uomini, e che la vita 
delle masse, sieno esse maschili o femminili, è vita che 
scorre su via già tracciata nella roccia da pochissimi titani, e 
che poi è assestata e allargata dal peso delle masse che la 
percorrono.</p>
<p>E questa vita delle masse richiede intelligenza, ordine, 
laboriosità, coscienziosità, meticolosità, spirito di sacrifizio e 
di previdenza, qualità tutte che la storia non ci attesta punto 
essere meno frequenti e di lega meno buona nella donna che 
nell'uomo.</p>
<p>Si è spesso insistito su di una notevole inferiorità 
economica della donna, che, cioè, essa non saprebbe 
mantenere se stessa. I cambiamenti della tecnica 
smentiscono quest'affermazione. Questa inferiorità c'è o non 
c'è, a seconda del variare delle esigenze della tecnica 
economica e della corrispondenza a queste esigenze dell'uno 
e dell'altro sesso. La quale corrispondenza, come si è 
detto, solo in parte è originaria, o naturale, perché fisiologica 
e psicologica, e in parte è invece artificiale, ovvero quale la 
vogliamo fare essere, mediante la distribuzione della cultura 
e la educazione che diamo all'uno e all'altro sesso.</p>
<p>La distribuzione dei sessi nelle varie professioni, o 
quella delle varie professioni tra i due sessi — che è dire 
l'istesso — può ritenersi che avvenga ognora in modo tale, che, 
concesso il tempo necessario occorrente per demolire gli 
ostacoli che frappongono al libero e rapido sostituirsi dei 
sessi nelle varie professioni le leggi, i costumi, le credenze 
religiose, i pregiudizi, i canoni di pseudo–scienze, i 
misoneismi, gl'interessi costituiti, e quelle mille altre barriere 
che rispecchiano gli elementi di un riparto precedente, e i 
residui di riparti ancora anteriori al precedente, la 
distribuzione, dico, dei sessi tra le varie professioni tende a 
essere ognora quella che si avrebbe se si volesse conseguire 
un massimo prodotto netto individuale.</p>
<p>Il che richiede una continua redistribuzione, almeno 
parziale, a misura che mutano le attitudini che richiedonsi 
nell'esercizio delle varie funzioni e a misura che mutano le 
attitudini degl'individui componenti i due sessi.</p>
<p>Vi sono vari problemi nei quali una soluzione pratica 
si raggiunge prima di una soluzione ragionata e tra questi 
pongo il problema femminile. Le donne prenderanno 
determinate posizioni prima che siano finite le discussioni se 
debbano o no averle. La prova e la riprova risolveranno il 
problema.</p>
<p>Se ne ragiona per evitare prove che riuscirebbero 
sterili o dannose, e per fare più presto, e nelle migliori 
condizioni, quelle prove dalle quali si attende un risultato 
propizio. Ma sostituire un ragionamento ad uno sperimento è 
spesso soltanto fare un cattivo ragionamento. Con questo 
dubbio e con questa riserva direi, che il campo nel quale a 
me sembra che il ragionamento porti ad escludere anche la 
prova, è quello forse più caro a un gruppo di femministe, 
cioè quello politico.</p>
<p>E la ragione fondamentale per non concedere il voto 
politico, cioè l'elettorato attivo e passivo, alle donne, finché 
dura l'attuale ordinamento parlamentare, e non sarà 
mutato il carattere attuale dei problemi politici, e il metodo 
di dare loro una soluzione, è questa: che i diritti non creano 
le situazioni, ma, queste quelli.</p>
<p>I diritti politici sono puri e semplici <hi rend="italic">indizii</hi> della 
esistenza di <hi rend="italic">forze</hi>. Se gl'indizii corrispondono alle 
forze quali sono realmente distribuite, gl'indizii reggono; se 
non corrispondono, gl'indizii non contano nulla.</p>
<p>Ciò che è voluto dalla maggioranza degli elettori, o da 
coloro che li rappresentano, diventa legge, e la legge si 
manifesta mediante una azione pratica uniforme, non già 
perché i voti sono andati in un modo anziché in un altro, ma 
perché se il responso del voto, cioè degli indizii, non 
s'ascoltasse, le forze reali, la cui presenza è manifesta da quel 
voto, si farebbero valere in modo più costoso per tutti e più 
brutale. Se immaginiamo un Parlamento composto per metà 
di donne e per metà di uomini e in un voto le donne più 
alcuni pochi uomini si schierassero tutti da un lato, e tutti gli 
uomini, meno quei pochi, dall'altro, il voto non 
corrisponderebbe più allo stato reale delle forze nel Paese e 
non potrebbe dare luogo a una legge, che fosse sicuramente 
rispettata. Se, ad es., con quel voto si deliberasse la guerra, 
la guerra non verrebbe fatta, e se si deliberasse che la guerra 
non s'abbia da fare, la guerra si farebbe l'istesso.</p>
<p>D'altronde, ripetiamo ancora la riserva già fatta, questa 
cioè: che verosimilmente le funzioni ora attribuite ad un 
unico Parlamento diventeranno attribuzioni di più 
Parlamenti, ossia che avverrà una divisione del lavoro 
parlamentare e sorgeranno nuovi sistemi politici perché si 
compiano i varii generi di lavoro politico e amministrativo 
richiesto da società civili. In tale ipotesi non è certo da 
escludere che alcuni generi di voto politico possano essere 
attribuiti anche alle donne.</p>
<p>Ma se può essere dubbio che la donna faccia mai 
grandi e durevoli conquiste nel campo politico, ve n'è un 
altro dal quale, all'incontro, non v'ha alcun pericolo che le 
recriminazioni di certe femministe potranno mai distogliere 
la donna, e questo è quello della famiglia.</p>
<p>I ragionamenti non sopprimono gl'istinti. E 
l'istinto della maternità è forse il più forte fra tutti quelli che 
sono propri dell'umanità. Da un elevamento intellettuale 
della donna e dalle concomitanti modificazioni morali della 
medesima, è solo d'aspettarsi che il trattamento che essa 
riceve nel seno della famiglia si faccia migliore, cioè, che 
questa sua funzione venga meglio apprezzata e di 
conseguenza meglio retribuita.</p>
<p>Molte donne non hanno famiglia. Continuando a 
operare le cause che attualmente le privano di una famiglia, 
un numero alquanto maggiore dell'attuale non avrà famiglia 
o potrà, volendo, non averla. Ciò non può che migliorare la 
situazione di quelle che una famiglia acconsentiranno a 
formare.</p>
<p>Il loro prezzo d'offerta, in linguaggio economico, sarà 
cresciuto. E ciò non sarà male.</p>
</div1>
</body>
</text>
</TEI.2>
