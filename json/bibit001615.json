[
    {
        "author": "Matteo Maria Boiardo",
        "work": "Pastoralia",
        "title": "IV",
        "structure": "egloga",
        "url": "http://www.bibliotecaitaliana.it/testo/bibit001615",
        "text": [
            [
                {
                    "verse": "Mira canam quae vix annis abeuntibus aetas"
                },
                {
                    "verse": "ambiguo meminit Phoebi iam prodita cantu."
                },
                {
                    "verse": "Tu, dea, cui caeli cursus, cui sidera cordi,"
                },
                {
                    "verse": "cui ventura patent et inevitabile fatum,"
                },
                {
                    "verse": "Uranie, mecum silvas habitare casasque"
                },
                {
                    "verse": "ne pudeat. Quid non? Pecudes Amphrysia circum"
                },
                {
                    "verse": "flumina formosus iamdudum pavit Apollo."
                }
            ],
            [
                {
                    "verse": "Hesperias placido lustravit lumine gentes"
                },
                {
                    "verse": "Iuppiter et populos tandem miseratus ab alto"
                },
                {
                    "verse": "prospicit Ausonios. Terrae laetentur et aequor:"
                },
                {
                    "verse": "florida perpetui consurgunt gramina veris,"
                },
                {
                    "verse": "nunc spirant zephyri pulsis aquilonibus et nunc"
                },
                {
                    "verse": "candida formosi posuerunt tegmina montes."
                },
                {
                    "verse": "Exultant hilares per flumina laeta Napaeae,"
                },
                {
                    "verse": "grataque tergeminas comitatur Nympha sorores."
                },
                {
                    "verse": "Hic varios inter flores serpilla rosasque"
                },
                {
                    "verse": "indulgent choreis et dulcia carmina ludunt."
                }
            ],
            [
                {
                    "verse": "Haec primum incipient bis septem saecula postquam"
                },
                {
                    "verse": "transierint decimumque eadem post saecula lustrum"
                },
                {
                    "verse": "quo deus omnipotens hominis sub imagine terras"
                },
                {
                    "verse": "diluit et veterum noxas tulit inde malorum."
                },
                {
                    "verse": "Tunc iterum mores terrenaque corpora menti"
                },
                {
                    "verse": "astrorum regis suberunt: tunc Borsia virtus"
                },
                {
                    "verse": "immortale decus caelo mittetur ab alto."
                }
            ],
            [
                {
                    "verse": "Tunc lappae et tribuli et nigri mala grana githonis"
                },
                {
                    "verse": "et lolium et sterilis semen morietur avenae."
                },
                {
                    "verse": "Non nimbus laedet segetes, non horrida vitem"
                },
                {
                    "verse": "vastabit glacies, non turgida flumina campum;"
                },
                {
                    "verse": "desuescet mortale genus sentire feroces"
                },
                {
                    "verse": "pugnantum strepitus et tristia signa tubarum:"
                },
                {
                    "verse": "desuescet tristes ferrato in vertice cristas"
                },
                {
                    "verse": "cernere et erectum cuneis fulgentibus agmen."
                },
                {
                    "verse": "Tunc rapidae fugient tigres genus atque luporum,"
                },
                {
                    "verse": "rupibus et tristes ursi morientur in altis."
                }
            ],
            [
                {
                    "verse": "Te vero, superum rector cui candida subdet"
                },
                {
                    "verse": "armenta et pecudes signatas vertice, te nunc"
                },
                {
                    "verse": "alloquor, humani si te iactura decoris"
                },
                {
                    "verse": "nil movet ac rebus contraria nomina portas,"
                },
                {
                    "verse": "at sperasse decet summo quod nixus Olympo"
                },
                {
                    "verse": "Iuppiter obstrusos hominum circumspicit actus,"
                },
                {
                    "verse": "mentibus et meritis aeque sua premia pendens."
                }
            ],
            [
                {
                    "verse": "Squalida terribiles animos in praelia Phoebe"
                },
                {
                    "verse": "erigit: Hesperios iamdudum sanguine campos,"
                },
                {
                    "verse": "sanguine et Hadriacas spumantes cernimus undas;"
                },
                {
                    "verse": "nec satis extremo vires adiungit Hibero"
                },
                {
                    "verse": "Gallica quo Graiis procumbant lilia campis!"
                },
                {
                    "verse": "Iamque Malus pendet sub eodem sidere Vertex,"
                },
                {
                    "verse": "Isthmiaci fractum nec tollent gesta duelli."
                },
                {
                    "verse": "Hoc superi prohibete nefas: non caedibus hydram"
                },
                {
                    "verse": "crescentem innumeris patriae sed viscera ferro"
                },
                {
                    "verse": "appetet, Hesperio satiari sanguine gliscit."
                }
            ],
            [
                {
                    "verse": "Antia sed vultu placido quem diva superbum"
                },
                {
                    "verse": "reddidit, o pecudis nivei haec fatalia custos"
                },
                {
                    "verse": "accipe: non summi geminentur tempora regis"
                },
                {
                    "verse": "montibus in mediis, medio dum Caesaris heres"
                },
                {
                    "verse": "ardebit solio; cogeris rumpere vitam"
                },
                {
                    "verse": "barbarus ac pecudi cantabit carmina pastor,"
                },
                {
                    "verse": "aurea formosae cui fulget lamina dextrae."
                }
            ],
            [
                {
                    "verse": "Tunc cervos laqueis, volucres tunc fallere visco"
                },
                {
                    "verse": "desistet mortale genus; verum aurea saecla,"
                },
                {
                    "verse": "aurea progenies iterum: non fortia tauri"
                },
                {
                    "verse": "colla iugo subdent sed passim libera campis"
                },
                {
                    "verse": "armenta et pecudes viridantia gramina carpent,"
                },
                {
                    "verse": "non pardum fugient lepores, non damma leonem,"
                },
                {
                    "verse": "et celeres picta iungentur tigride cervi;"
                },
                {
                    "verse": "sed geminas superum regis volitare volucres"
                },
                {
                    "verse": "iam video: nigras superis haec dirigit alas,"
                },
                {
                    "verse": "secum candidulis caelum petit altera pennis."
                }
            ],
            [
                {
                    "verse": "Nunc ego te niveae decus indelebile prodam"
                },
                {
                    "verse": "alitis, immenso cuius sub robore rursus,"
                },
                {
                    "verse": "rursus et Herculeo pacatur nomine tellus."
                },
                {
                    "verse": "Fulva Cleonaeo iam te praerepta leoni"
                },
                {
                    "verse": "pellis obit: iam tu fortissima colla tumentem"
                },
                {
                    "verse": "ignibus appositis urges iuveniliter hydram"
                },
                {
                    "verse": "quam non arma queant, validum non frangere robur."
                }
            ],
            [
                {
                    "verse": "Ver dabit et flores, te praeside, frugibus aestas"
                },
                {
                    "verse": "dives erit multis, tunc poma autumnus et uvas"
                },
                {
                    "verse": "conferet ac pleni vix stabunt pondere rami,"
                },
                {
                    "verse": "brumaque iam tepido mitescet dura sereno:"
                },
                {
                    "verse": "tunc grandes pecudum foetus, tunc copia lactis,"
                },
                {
                    "verse": "tunc nec sanguinei radiabit stella cometae,"
                },
                {
                    "verse": "nec vastum insanis consurget fluctibus aequor,"
                },
                {
                    "verse": "non catulum rabies, pecudem non tabida pestis"
                },
                {
                    "verse": "corripiet, flavas rubigo haud horrida messes"
                },
                {
                    "verse": "eruet, haud tristi procumbent grandine vites."
                }
            ],
            [
                {
                    "verse": "Quo ruis, ah demens? Heroum gesta superbis"
                },
                {
                    "verse": "commemoranda sonis tenui mandare cicutae"
                },
                {
                    "verse": "ausus es et duras fatorum solvere voces,"
                },
                {
                    "verse": "quod non Eriphyle, quod non Marpesia, quod nec"
                },
                {
                    "verse": "dixerat erranti mandans sua carmina lauro:"
                },
                {
                    "verse": "plurima sed taceo, quamquam phoebeia, quamquam"
                },
                {
                    "verse": "tradita veridica mereantur ab arbore nomen."
                },
                {
                    "verse": "Audaces timeo ne sidera summa petenti"
                },
                {
                    "verse": "deficiant pennae, sicut maris occupet unda"
                },
                {
                    "verse": "ora, sicut poto tribuam nova nomina ponto."
                },
                {
                    "verse": "Haec tamen inculti fuerint solatia cantus"
                },
                {
                    "verse": "rupibus et saxo, cecini quod carmina surdis."
                },
                {
                    "verse": "Iam neque, Hamadryades, posthac ignobile carmen"
                },
                {
                    "verse": "nympharumque choro aut hominum referetis ad aures"
                },
                {
                    "verse": "montibus, at lateat solis in montibus ortum."
                }
            ]
        ]
    }
]